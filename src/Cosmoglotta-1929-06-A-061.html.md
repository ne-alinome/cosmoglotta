Cosmoglotta A 061 (jun 1929)
============================

\

::: {#displaycontent}
COSMOGLOTTA

Annu VIII -- Junio 1929 -- Nr. 61 (6)

 

Contene:

 

Naturalitá e regularitá (Edgar de Wahl)

Teorie e realitá (Engelbert Pigal)

Question de corectitá in un L. I. (J. Honti)

Cronica

Lingue maltes (Prof. Augustin Levanzin)

Litteratura

Contrabandistes (Th. M. Dostoyevski, trad. Edgar de Wahl)

Colonnes resonant (Marie Luise Becker, trad. Dr. K. Schüppel)

Du epigrammas (Karel Havli[č]{style="font-family:Cambria, serif;"}ek
Borovský, trad. Jaroslav Podobský)

Miscellanies

Pri quo on ride (trad. Janotta)

Fonofilm (trad. Dr. Aschwanden)

Naturalitá e regularitá

de E. de Wahl

 

Chascun lingue artificial possede un talon de Achilles. It es, que
chascun person quel prende conossentie ye it, posse judicar se competent
por indicar un grand númere de mancas e proposir corecturas e changes
queles secun li opinion del nov interessat deve esser reformat e
corectet. Lu comic es nu to, que ti propositiones in multissim casus sta
in contradiction a altri propositiones de altri persones. E mem si li
majorité concorda in su postulationes, to ancor ne es pruva que ti
postulationes es just. Li max bon exemple por to es li postulationes
enunciat in su témpore per li «American Philosophical Society», i. e.
per un scientific association de unesim rang e signification. Hodie
omnes va rider pri ti enunciation, tam fantastic e infantesc it sembla
nos.

 

Li imaginationes e postulationes del publica advere ha mutat se, ma in
essentie ili es sam fals e ínpossibil quam ti del American Philosophical
Society in li témpore de Volapük. To veni precipue de to que li criticos
e reformatores imagina, que un lingue international artificial nasce o
deve nascer talmen que on prende li max expandet international paroles,
o radicas e sufixes, constructe un apt regulari grammatica e poy
completa li mancant partie per paroles prendet secun un principie de
majorité ex li max usat lingues angles, frances, german, hispan,
italian, etc.

 

Un tal conception es un erra. Advere just in ti maniere ha nascet presc
omni fallit lingue-projectes. Un lingue, sive natural, sive
artificialmen creat, ne es un conglomerat de íncoherent paroles o
radicas, ma un unitari totalité, anc si it incorpora un grandissim
proportion de extran elementes. Chascun lingue possede su lege intern,
vivent forsan ínconscientmen ma fort in li nation quel parla li lingue,
mem si ti nation consiste solmen de quelc poc individues, p. ex. che un
extintent popul. Ne li quantité del parlantes, ma li intern unitari
spiritual

 

-102-

 

congenialitá es to quo constitue li lingue, su leges e su spíritu. E che
favorabil conditiones un lingue vell posser renascer de un sol familie
in anteyan fortie e vigore.

 

Alquicos simil evente che li creation de un artificial lingue. Li
spíritu del unesim adeptes expande se e li lingue comensa viver. Ma to
es possibil solmen tande, si ti spíritu del lingue es fort, clar,
autonom, harmonic in se self. Por li fort e vivent expansion de un
artificial lingue nu es necessi, que li nov membres del comunité
lingual, just quam li infantes in un popul, mey assimilar se max
perfectmen ti intern spíritu del lingue quel sempre es unitari.

 

Quant unitari es un tal spiritu in un vivent fort lingue, noi posse
vider just in li lingue angles, quel ha incorporat se 120 % foren
paroles, e támen conservat su propri homogen stil e spíritu, nam omni
foren latin e frances partes es assimilat in quasi complet form al
anglosaxonic fundament per un total re-forjament in li bocca del
parlantes, u natión deveni néishn, factura --- fíchör, diamánt ---
dáimnd, etc., etc. Li conservat presc sempre historic ortografie ne mey
fraudar nos!

 

Ne li extranes ha corectet li lingue anglesi per lor paroles, ma li
genuin angleses ha corectet li intrat forenes secun lor propri leges e
spíritu. On posse exterminar un lingue per debilisar e anihilar su
spíritu intern, ma on ne posse corecter it, si it es un homogen entitá.

 

Li historie del lingue international monstra nos, que omni provas
reformar Esperanto, quel hat devenit un quasi vivent lingue, ha fallit.
E Esperanto ne esset mem e ancor nu ne es totalmen homogen e autonom.

 

Voler corecter un lingue, sovente significa que on ancor ne ha
completmen intrat in su spíritu.

 

Quel es do li spíritu de Occidental!

 

Li max principal qualitás de nor lingue es, que Occidental es
inter-national, autonom, clar, transparent e regulari, modern e vivent.

 

International ne significa que it es un conglomerate de paroles electet
secun un principie de majorité, quam Idiom Neutral o Ido. It significa
que per su form it sta inter li national lingues, talmen que su
distantie al national lingues es minu grand quam ti inter ili self. It
es quasi median inter ili, quasi mediator.

 

Quam autonom it have su propri ortografie e fonetica, a

 

-103-

 

quel it adapta omni su paroles e formes, su expressiones e frases.

 

Occidental es clar e transparent per li regularitá de su structura, por
responder al postulationes del intelectu, del facilitá necessi ne solmen
por erudit latinistes e romanes ma por omni persones stant in relationes
international.

 

It es modern, to es: evoluet in li sense quel monstra nos nor grand
lingues e lor populari dialectes, anc si che ili es remarcat solmen
rudimentes de tal evolution. It es modern in su tendentie a brevitá e
fluentie. It es modern per su parol-formation, per li elimination de
pesant scientic mortallia, per su analitisme in grammatica. It ne es
latin, to ne mey obliviar latinistes. Latin es un mort pre-avo de
Occidental.

 

It es vivicapabil, vivent, organicmen evoluet e ne mecanic mixtura, it
es un individualité e ne un mosaica, u on posse compensar un pezze per
quelcunc altri.

 

Un tal ente on ne posse «corecter» o «reformar» secun li gustas del
divers criticantes e pedantes. On posse solmen plu e plu adaptar e polir
ti elementes queles ancor ne ha totalmen assimilat se al caractere e
spíritu de ti vivent lingue occidental. Li letores de nor jurnal queles
ha sequet li evolution de nor lingue, ha posset constatar un tal lent e
caut, ma secur evolution in divers adaptationes, queles yo ci ne posse
tractar plu detalliat. Naturalmen ci ne have null valore li hodie tam
venerat majorité de postulantes. It es un fantom, que in questiones de
scientie, arte e tecnica li majorité, e specialmen li majorité minu
versat, vell posser crear alquicos valoros. Just lu contrari es ver. Li
majorité presc sempre es in erra, e ne posse crear necos, quam to
monstra nos li historie del homan progress in chascun su págine. On mey
monstrar me un catedrale, un simfonie, un machine composit o constructet
per un comission mem del max eminent specialistes!

 

Li reformativ tendenties de pluri ex-idistes sembla nu crescer, e tornar
in un via quel deflanca del primari direction.

 

It es comprensibil que mult anteyan idistes inter nor samideanos,
liberat de lor procrustic fantom del logica e li productet per it
artificial formes, nu jetta se in li altri extrem, ne vole vider ni
regularitá ni logica, ma vide solmen li pret formes anglo-frances e
latin, e vole sacrificar a ti «naturalitá» li regulari cristallin
structura e inter-national e autonom spíritu de Occidental. In sam
témpor doct latinistes vole incombrar li lingue per pesant mort
latinismes.

 

-104-

 

Li scope de tal eforties sembla esser un mosaica inter Mundolingue de
Lott con Latino sine Flexione de Peano.

 

Ci on posse solmen dir: A qui plese li spíritu e anim de Occidental, ti
mey per afectionat studies penar plu e plu completmen assimilar se ti
spíritu e tande comensar un constructiv labor in li evolution de
Occidental in su propri stil.

 

Ma a qui ti spíritu de Occidental ne plese, mey far quam Prof. Jespersen
e constructer un altri plu bon lingue secun su propri spíritu; to es
«fair play». Ci yo támen deve ancor un vez indicar, que un solmen
«reformat Occidental» ne posse haver un altri fate quam ja li 50
reformat «Esperantos». Tande es necessi ja alquicos nov e original, quam
Novial, Medial o Etem. Li grecos anc ne corectet li arte de Egiptia, ni
Persia, ili creat su propri hellenic arte, quel ancor hodie delecta nos.

 

Ples sequer bon exemples.

 

Teorie e realitá

de E. Pigal

 

On sovente cita Occidental inter li natural sistemas de L. I., contra
que Esperanto etc apartene, on di, al artificial projectes. Ti
classification ne es totalmen just, specialmen ne in li hodial stadie de
nor movement, quande li idé del naturalism ha inradicat se in li capes
del mundlinguistes non-esperantistic.

 

Li adherentes p. ex. de Volapük, Esperanto e Ido ha considerat quam
lingue apt por international comunicationes solmen un tal quel ante
omnicos es tre regulari e logical.

 

Ma quam li protagonistes del naturalistic sistemas mult vezes ha
monstrat (vide anc «Exceptiones e li vive» de J. Prorók, nr 43) un
lingue artificial deveni un lingue vivent quande it intra in usation, e
tande it es submisset anc a su leges. Ma in li vive dicta ne rigid
regules de abstract logica, ma li biologic leges: custom, analogie,
psicologie etc.

 

To es factes, trivialismes, conosset nu a omni occidentalistes. Ma quam
ja sr de Wahl dit, just li ex-idistes nu tendentia mem al extrem del
naturalisme, e il opine que un tal evolution ne es recomendabil in li
témpore quande li lingue ancor ne es acceptat e usat de grand circules.
Li publico ancor hodie tre sovente e spontanmen identifica li idé del
mundlingue con absolut regularitá. It es ya possibil que forsan pro to
li sistema

 

-105-

 

de Julius Lott, quel esset tre natural (con li detriment de regularitá),
presc ne ha trovat adherentes. Inter omni projectes, Occidental es li
sol quel in altissim gradu ha penat satisfar li amalgamation del du
quasi contradictori postulates: regularitá e naturalitá. To es anc li
cause pro quel Occidental, malgré li max desfacil conditiones exterior,
successat crear un propri movement.

 

Durant li unesim témpore de Occidental nor tache esset defender li idé
del naturalisme contra li extrem artificialism del propagat sistemas.

 

In fact li vive consiste ne in extremes, ma in compromisses,
regretabilmen, etsi li compromisses es perhorrescet del sincer amíc de
un idé.

 

Occidental ne possede principies, queles li proselites partú deve obedir
con ciec fidelitá. Anc li tal-nominat etimologic ortografie, quel es
necessi por obtener in maniere regulari milles de international natural
paroles (p. ex.: difere-nt-i-a-t-ion, catolic-ism-e, period-ic-itá etc)
ne es un principie quel on deve cavalcar in omni casus, e anc ta u it
evidentmen have null avantage. Con bon rason noi scri foneticmen: mersí,
jurnal, diné, seson, afere, depó, quam on es customat pronunciar ti
paroles. In general li scrition in Occidental es etimologic. To es un
directive, ne un principie. Ma ta u li paroles es mult traditionat anc
per parla e u in Occidental inter ortografie e pronunciation vell aparir
un discrepantie, noi prefere li scrition fonetic. Crudmen resumat, secun
que un expression es nos familiari plu per parla o plu per scrition, li
ortografie es o fonetic o etimologic. Do li general caracterisation plu
convenent vell esser: historic ortografie.

 

Noi deve nequande obliviar que nor programma es ne perdir nos in
specular pri perduction de scolastic principies, ma crear e introducter
un lingue international practicabil.

 

Sequente li medial via aurin, li autor de Occidental con equitá hodie
caventa contra li sclavic imitation del naturalitá del national lingues
frances, angles, con omni lor exceptiones. Occidental es ne un nov
reform del quasi-rationalistic sistemas Ido o Esperanto, e anc ne un
repetition del ancian naturalistic sistemas de L. I., ma lor
sublimation, essent exposit al influentie catalisatori e al experienties
del artificial sistemas.

 

De Wahl volet monstrar nos solmen, que it es fals fundar li L. I. sur un
artificial sistema. Il demonstrat que on deve prender quam fundament li
natura, si on expecta success. Ma

 

-106-

 

ti ci neo-naturalisme de Wahl distinte se del antiqui naturalism de Lott
e Peano per egardar que li L. I. deve esser anc regulari e que por circa
un decesim del notiones ne existe international elementes e por queles
li autor artisticmen deve crear propri formes, ma assimilat al aspect
unitari del sistema.

 

Li question es ne, quel sistema de L. I. es li max bon in se, ma quel
implica li minimum de chocant formes, por haver li max grand chances
esser acceptat del publico.

 

Un obstacul por li decision del publico certmen es anc li pluritá del
movementes concurrent de L. I. (to es ne li multitá del projectes). To
es un constatation quel noi audi sempre denove, precipue de nor
esperantistic letores, etsí li Occidental-Union es parat coalir su
propaganda córam publico con ti de altri movementes de L. I. si ili
sincermen desira to. Noi anc prefere, si possibil, acceptar e utilisar
li bon motivat propositiones de critica de quelcunc látere, vice
íntransigentmen repulser les sin examination e subtener li exuberantie
de nov secessiones del divers scoles de L. I.

 

In fact, ne per li reformes li movement de Ido ha ruit, ma li cause es
li desunion del Idistes pri lor acceptation o repulsion. Un
demonstration por ti fact es to que durant li excellent firm direction
de Dr. Couturat li Idistes ha fat li max mult reformes e li movement
tamen havet successes, relativmen mem plu grand quam ti de Esperanto.
Nam li condition por li success es li unitá del experiment, quam sr
Honti explica to in su articul «Question de corectitá» in li present
numeró. Li developation del lingue deve esser organisat, to es por
Occidental in li Comité Explorativ de Lingue International Auxiliari (C.
E. L. I. A.) e in li Occidental-Academie essent in fundation.
Experimentes secun li idé o gusta de ti o altri scritor de L. I. ne
posse nocer li movement quande it ja es fundat sur un sat grand númere
de usatores. Esque on posse asserter to con absolut certitá pri alcun
sistema de L. I. actual?

 

Li plur-annual investigationes de CELIA, sub li direction de su
secretario Mag. A. Z. Ramstedt ha monstrat pluri detallies ameliorabil e
ameliorat de Occidental. Ultra li proposit reformes (nin vice ny, mi
vice mu etc) ja conosset al letores de Cosmoglotta, nu ex li labores de
CELIA resulta que p. ex. -ant(i) (anc in Novial) es un plu apt sufix por
li decenes (duant, triant, quarant etc) quam -ti (duti, triti, quarti
etc) e que por li númere 5 cinq(ue) (cinq, cinquant) plu place quam

 

-107-

 

quin. Per li reformes, Occidental in su actual form have un aspect plu
harmonios quam in su precedent, quo es confirmat per multes de nor
serios collaboratores; noi cita solmen li nómine: Professor Albert
Guérard, linguist e interlinguist, Protector del Occidental-Union. Ma ti
progress de Occidental ne vell esser possibil si li membres de CELIA ne
vell penetrar plu profund in li spíritu del lingue.

 

Un detallie sempre criticat del majorité del nov adherentes es li mollat
sones n' l', queles sr de Wahl ha introductet precipue por reciver in
regulari maniere derivates con aspect natural de quelc verbes.

 

Seductet per li alfabetes de angles, Ido e Novial, on fa objetiones anc
contra li signes de accentuation in Occidental secun li modell del
hispan. U ti signes incontra vermen desfacilitás in practica, ili ya
posse esser omisset totalmen in li litteratura, ma ne in li
vocabulariums por scop de aprension. Anc in italian e in altri lingues
on deve memorar li accentuation in mult paroles u it ne es signat. In
ultra on ne posse recommendar un alterat accentuation: circúl o un
modification del parol: circle, nom (vice circul, nómine etc), quo vell
destructer li regulari sistema de derivation: circul-ari, circul-ation,
nomin-ation, de-nomin-ator etc.

 

Ma si noi vole abolir anc li aplication del apostrof (quel adver es ne
un obstacul tecnical ma forsan un manca estetic), noi deve adopter quelc
ínregulari verbes de alt frequentie, p. ex. extinguer: extinction (vice:
extin'er: extin'tion), distinguer: distinction (vice: distin'er:
distin'tion), attinar (vice: attin'er) etc. Mem si l' n' vell exister in
null lingue, to ne es suficent rason por condamnar les quam artificial e
ínnatural. Sr de Wahl explicat que lu cardinal por li quasi-natural
lingue Occidental es to que it ne es necessi que omni su formes es
attestabil per exemples existent in alcun natural lingue, ma to que ili
posse evoluer se in un natural lingue secun li dominant formes e leges
de mutation. Li sones n' l' existe in pluri grand lingues e lor scrition
quam in Occidental es conosset in li linguistica, in slovac e wend.

 

Nu li CELIA, pos cooption del nov membres Prof. v. Sydow, Dr. Meysmans,
Dr. Wormser e per iniciative del President honorari del Occidental-Union
sr Gerald A. Moore, denove fa studies e experimentes pri li possibilitá
substituer formes plu plesent al usual con n' l', sin destructer li
regularitá. Ti explorationes ancor ne es finit e anc ne es cert, que li
apostrof

 

-108-

 

es eliminabil in omni paroles sin desavantage por li sistema.

 

Ma just ti question, ilustrat in practica per li publicationes in li
bulletin «Helvetia», monstra, que on presenta anc ci ne un expedient ma
pluri. It es necessi que existe ne solmen un bon propose por expedir un
criticat element ex li lingue, ma anc por soluer in concordie li
problema del tot serie de paroles a queles apartene ti un element. Poy
apari li question pri adoption de ti propose.

 

Li Occidentalistes, respectivmen lor Academie, anc in futuritá va
adopter nov formes si ili es vermen plu apt, to es, si ili es assimilat
al spíritu del lingue e si ili augmenta li qualitás necessi por facil
usation e propaganda. Sam quam til nu, omni hom have li jure presentar
su motivat propositiones lingual al CELIA por exploration e eventual
acceptation in usa experimental. Por protecter li editores de
litteratura contra devalvation de lor stocks, li Occidental-Union por
chascun innovation va haver un periode de transition de pluri annus,
durant queles es oficialmen valid anc li obsolet formes. In fact un
lingual form ya ne posse esser abrogat per li decret de un oficie ma per
que li usatores plu e plu prefere li nov form si in practica it monstra
se plu apt quam li antiqui. In ultra on sempre posse tener generalmen
usabil li antiquat libres per inserter folies complementari contenent
omni obsolet formes con lor versiones actual. Ma in general va suficer
que secun li propose de sr Janotta li complet vocabulariums
Occidental-national contene anc li obsolet formes signat per un cruce †
(morte); durant que li formes in experimentation es signat per un
asterisc \* (nascentie) ante li parol. Publicationes queles contene nov
formes ne acceptat, sin marcar les quam tales, con null equitá pretende
esser scrit in Occidental. Per li reformes organisat e subtenet
generalmen ne es a timer un relevant desavantage material por li
interlinguistes. Ma li moralic consequentie che evident ameliorationes,
quam monstra li experientie, es solmen avantageosissim tam por li
propaganda quam por li usada del lingue.

 

Noi posse blamar li Esperantistes just ne pro lor «konservema
rezonachi», ma pro que ili es conservativ por un sistema notorimen ne
apt. In altri látere li movement de Esperanto solmen in li ultim annus
ha monstrat quant fortie inhere a stabilitá. Si noi organisa li
developation lingual in prudent consense con omni Occidentalistes e si
noi conserva un bon

 

-109-

 

sistema, li triumf es cert. Ma li unitá del movement es un
íncomparabilmen plu grav factor social quam retuches de ti o altri
detallie secundari.

 

Question de corectitá in un L. I.

de J. Honti

 

Li sol criterie de corectitá in li parlada e scrition de un lingue
natural consiste in to que it es comprendet de omni hom quel parla e
scri li sam lingue. O, plu precismen dit: li parlada, o scrition, deve
esser conform al traditiones del lingue, in tal gradu, que it es
comprendet per li homes conossent e usant li sam traditiones, i. e.
possedent li sam matrin lingue. In tal maniere li lingue de un nation
composi se de un grand númere de individual lingues, queles coincide in
lor max grand parte; ma have anc cert micri diferenties. De ti ci
diferenties resulta li variabilitá del vivent lingues: quande un
diferentie inter li general tradition e li individual parlada ne limita
se a un micri númere de individues, ma pro un cert cause deveni general,
li diferentie va esser self un parte del tradition: noi posse constatar
un evolution in li lingue.

 

Tal es li cose in li vivent natural lingues. Ma in un L. I. (Lingue
International) (quande on parla de un L. I. in general, on parla anc de
Occidental in special) ne existe un tal tradition. Nam it es cert, que
li general intercomprension es necessi; ti es do li scope de un L. I.
Noi solmen deve trovar un altri base por it. Nu, noi ha aprendet li L.
I. de un libre. Anc li altres con queles noi vole interrelater, ha
aprendet it talmen. Ergo: si noi parla totalmen secun li libre, noi va
esser comprendet de omnihom qui ha aprendet it del sam libre. (In
practica it ne es necessi, que li libre in fact es li sam, it solmen
deve esser compilat secun li sam lingual principies.)

 

Ci noi vell haver li base del corectitá, si noi es content con li
present statu de nor lingue, Si yes, noi posse declarar nor libre
íntuchabil, quam li esperantic «netušebla fundamento». Ma noi deve
considerar, que ti «netušebleco» fa omni amelioration ínpossibil;
Esperanto ha condamnat se al morte per refusar omni reformes. Noi deve
sempre haver li possibilita de changes, de ameliorationes e de
developation.

 

It es ver, un absolut perfection nequande va esser atinget. Li homan
mente have su límites, e li evolution del homanité ne

 

-110-

 

cessa nequande. Pro to, li mente ne va trovar in un vez omni medies de
perfection, e anc si it vell trovar it, li evolution del cultura va
sempre producter nov necessitás de reformes. Ma li L. I. posse atinger
un relativ perfection, quel consiste in practic aptitá por li
international relationes. E li signe del relativ perfection de nor
lingue va esser su acceptation in li tot munde, por omni, o adminim
cert, relationes international.

 

Til ti témpore li lingue es in experimentation. Talmen, anc nor problema
deveni duplic: noi deve trovar li base de lingual corectitá in li statu
de experimentation e in li statu del general usa.

 

In li unesim statu li lingue ne servi ancor in practic relationes, it es
usat solmen inter tis qui ocupa se per li lingue por li lingue self, ne
por su utilitaristic interesse. In ti ci statu li leges del corectitá
deve esser suggestet del conductentes del experiment; proque in li
interesse del experiment it es desirabil, que li regules del lingue es
directet de un corporation e ne de omni adherentes del lingue secun lor
individual gust. Un experiment deve esser conductet de un mann, de un
unitari vispunctu, si it deve haver efecte.

 

E ti desirat efecte es, quam noi save, li general acceptation, quel
seque li suficent gradu del perfection atinget. De ti moment, li
experimentant corporation deve cessar in su labor. Violent changes ne
posse plu esser fat in li lingue, quam in li statu del experimentes,
proque on ne posse postular del tot homanité obliviar li aprendet formes
del lingue e aprender noves, quam on ha posset expectar it de un micri
númere de interlinguistes. E tal violent changes anc ne va esser
necessi. Li general acceptation do monstra nos, que it es ja apt in li
presentie. Yes, in li presentie --- on posse dir. Ma in li future? Noi
ha ja unvez constatat, que li future va aportar sempre nov
change-necessitás. --- Noi posse dar li response: Yes, li future va
aportar les, ma va aportar anc li changes, li solutiones, self. Con
altri paroles: noi posse esser cert, que li lingue, unvez acceptat, va
evoluer se self, sin changes e reformes fat de exterior.

 

Noi posse monstrar to per un exemple. Ante poc annus li radio-telefonie
ha esset inventet. E it ha atinget quasi per se self un stock de
términos totalmen international. Li paroles radio, antenne, audion,
detector etc. es comprendet in li tot munde.

 

-111-

 

Nu, Occidental es solmen li conscient e evoluet formulation del ja
existent international terminologie e talmen va trovar anc in li
futuritá li natural possibilitá per completar se e evoluer se.

 

In fine, yo repeti ancor unvez: on ne mey obliviar, que Occidental ancor
ne es absolut perfect, que it es ancor in experimentation, e li
experiment deve esser sempre unanim, quande it vole haver successe.

 

Cronica

INGENIEUR-ZEITSCHRIFT, Teplitz-Schönau, li organ del german ingenieros
de Tchecoslovacia, in pluri cadernes tracta li reform del superior
scoles, specialmen del instruction de lingues, quel prende tam mult
témpore a detriment del altri disciplinas. Li redaction advocat pro
expresser opiniones til quant li conossentie del latin es necessi por li
ocupation pri natur-scienties. --- Nr 8 contene un long articul in 5
colonnes de sr E. Pigal (in li qualitá de membre del commission por
«Scritura e Lingue» del Societé del german-austrian Ingenieros) sub
titul «Unser Schulwesen --- Latein und Weltsprache», u il exposi li
problema fro vis-punctu del international inter-comprension in li
scientie e su solution per Occidental. --- Resumante li articul, il dí:
Latin esset mund-lingue durant li témpore del scolastica. Usante Latin
sur li catedre e in li dissertationes on esset comprendet tam in Paris
quam in Padua, Leiden, London, Wien, München e Upsala. Ti cosmopole
comensat decader quande li  magistre Thomasius (1687) in li universitate
de Leipzig ha anunciat su lectiones in lingue german. Li colegia del
professores tande alarmat por li combatte contra ti barbaro, quel havet
li audacie talmen insultar li honest nigri tabul e degradar li lingue
latin quam «lingua eruditorum». Ma si on considera que Gauss ante circa
un secul esset li ultim erudit quel editet un important ovre scientific
in latin e que ancor in li annu passat durant li international congress
de medicos in Budapest un membre fat su discurs in latin, tande on deve
questionar, es-que vermen li signal-paroles de logical education e de
pedanteríe traditional denuda li obstinat radicas mill-annual del Latin.
Li misterios potentie del Latin es comprensibil per to que li occidental
cultura spiritual per li Imperia Roman, li Catolic Eclesia, Classica,

 

-112-

 

Scolastica medieval e Renascentie in su formes exterior es basat sur li
latin lingue e cultura. Noi observa ti influentie clarmen in li lingue
angles, un lingue germanic con parol-materiale preponderant latinid. Ti
process de romanisation del angles dura ancor hodie. Malgré omni
tendenties de germanisation anc in li lingue german li nomenclatura
greco-latin in nov notiones del scientie, tecnica, industrie e trafic
ancor hodie es dominant. Li max mult términos de radiofonie anc in
german es populari e comprensibil solmen in form de «foren paroles»
(detector, condensator, antenne, etc). Certmen, ja existe un amasse de
popular-scientic libres queles inter parenteses o in ped-notes explica
li foren paroles, si ili ne es viceabil per pur national formes. Ma li
specialist, quel deve laborar internationalmen por dominar su
profession, besona li latin términos. Ma esque li tragica professional
vermen deve permaner, que un biolog, fisico, geolog o un altri
natur-scientist, posse laborar con success solmen si il ante su studies
special ha tormentat se ott annus per aprender conjugationes e sintaxe
de du mort lingues e mem pluri modern lingues. Certmen li max simplic
solution vell esser expulser ex li scoles li lingues grec e latin e
radicalmen purificar li lingue matrin anc in li términos special. Li sam
postulationes on vell dever presentar anc in li scoles del altri
nationes. Si to vermen es possibil, to vell haver quam consequentie, que
li international comprension es mem plu desfacilisat o on deve
introducter un artificial lingue auxiliari quam idioma international.
Nam un natural lingue national pro divers motives ne posse luder ti rol.
Ma regretabilmen Esperanto e Ido have li desavantage que ili ne possede
li tal-nominat foren paroles in li form familiari a nos. On incontra ti
ci paroles in omni lingues quasi in li sam formes e con li sam
significationes, pro to just ili es li necessi base por fundar sur it li
lingue international. Do li rect nómine por ti paroles vell esser
international paroles o mund-paroles, e li lingue international deve
esser constructet in tal maniere que su radicas e regules de derivation
da nos ti paroles international e ne noviformationes secun li arbitrie
de alcun mem genial inventor de lingue. Ja mult exploratores ha provat
esquissar ti lingue international quel trova se latent in nor occidental
idiomas. Li sistema Occidental representa li optim solution, pos que de
Wahl ha trovat li leges del verbal derivation e li possibilitá reciver
in maniere regulari li international paroles latinid queles es tractat
quam forenes e exceptiones

 

-113-

 

in li vocabulariums del artificial projectes. Li valore cultural de
Occidental do consiste ne solmen in to que it es ínmediatmen usabil quam
lingue international, ma anc que it es li clave por li comprension del
términos special del scientie e que it per to til cert gradu posse
vicear li studie del latin. Nam in fact li natur-scientist hodie besona
latin solmen por rect comprension e creation de su términos tecnical. Li
representantes de Esperanto have li merite har monstrat que un
constructet lingue es vivicapabil. Ili ha popularisat li idé del lingue
international auxiliari. Occidental rupte li ultim barres queles ancor
oposi se al introduction e agnoscion del mundlingue in li form de
Esperanto. --- Li publication de ti articul tre propagatori aportat un
flutu de entusiasmat aprobationes e interpellationes de letores pri
Occidental e it monstra li grand interesse del publica, specialmen del
technicos, pri li solution del problemas ci descrit.

 

-i-

 

DIE MODERNE WELTSPRACHE. Occidental-Buró, Chapelle, Vaud, Svissia, sub
ti titul ha publicat un 24paginal propaganda-brochura por Occidental,
del tri doctores Schrag, Aschwanden e Nidecker, scrit in german, con un
introduction de Major Tanner. (Precie 0,50 sv. fr. o 0,70 öS.) Chascun
del colaboratores regarda li question de su propri statupunctu, ma
concorda in li general tendentie, sublineante li internationalitá de
Occidental e su similitá al grand lingues de Europa. Linguisticmen trova
se quelc erras in li exposition, ma proque li brochura es destinat por
li grand publica, ti micri íncorectitás (pri lingue russ, italian etc)
ne have grand valor. Un manca támen es sentibil. Necú es sublineat li
essentie de Occidental, su cristallin parolformation, talmen constructet
que omni mult international conosset paroles in Occidental representa
regulari derivationes del electet radicas. Altrimen li adherentes del
Esperanto e Ido va strax confuser li nov interessat person per li
indication, que ti lingues possede un clar regulari derivation,
possibilisant li ínlimitat construction de derivat paroles, durant que
Occidental conserva omni ínregulari constructiones del ínlogic e caotic
natural lingues. Dr. Aschwanden exposi, que Occidental conserva li
ortografie angles-frances. Ma on deve ne obliviar dir que li
pronunciation es unitari fonetic adaptat a ti ortografie. Ci on vell
posser pensar pri li caotic ortografie e pronunciation del nominat du
lingues e ja strax, sin conosser plu Occidental, refusar it pro ti
ortografie. In

 

-114-

 

general li brochura es un excellent medie por interessar e recrutar li
publica por li seriós ocupation pri li tema de un L. I. e specialmen
Occidental. Noi posse solmen mersiar nor fervent svissian coidealistes
pro lor precios ovre.

 

E. W.

 

SKÅNSKA AFTONBLADET, Malmö (Svedia), contene un long articul propagativ
de senior Eric Ahlström, qui da un comparation instructiv inter li
grammaticas de esperanto e occidental.

 

In jurnales e discussiones li esperantistes sempre accentua li grand
success de lor lingue che li socialistic laboreros e specialmen che li
comunistes. Ma samtemporalmen on nu posse audir voces ex ti camp contra
esperanto, e it es significativ que ti voces apartene al ductores. In li
sved communistic jurnal STORMKLOCKAN (li alarmcloche) un discussion pri
li mundlingual question es finit in li numeró 14 per un articul
redactional, u on inter altri posse leer li sequent: «Quande it
(esperanto) ha esset discusset, camarados in tam prominent position e
con tant discernement quam p. ex. STALIN ha declarat, que esperanto es
ínpossibil quam li international lingue del proletariatu. Il exposit li
heretic pensa, que esperanto ne es apt, proque it es artificial. E il
opinet, que un lingue international deve developar se ex li nov economic
e politic circumstanties e li augmentat communication inter omni landes
... Li lingue international vell ergo devenir un natural fusion del
lingues ja existent». --- Quande on lee ti opinion de Stalin, on presc
vell posser imaginar se, que on lee li introduction a un
propagande-articul por occidental. Certmen intelligent laboreros plu e
plu va comprender, que occidental es li sol ver lingue international, un
natural fusion del occidental lingues, e ultra to, si ili ne conosse
foren lingues, que occidental es de un imens importantie cultural por
ili, nam it da les un ver education lingual.

 

C. E. S.

 

Lingue maltés

In sequent noi presenta a nor letores in version Occidental un
interessant articul pri li lingue maltés, quel Prof. Augustin Levanzin,
A. B., Ph. D., Ph. C., LL. B., amabilmen scrit por Cosmoglotta.

 

Prof. A. Levanzin, nascet 1872 in Malta¹), es autor de mult historic

 

-115-

 

ovres in lingue maltesi²); ex-editor de pluri revúes in maltés, italian
e angles³). Durant li ultim 20 annus il ha fat discurses in divers
universitates de U. S. A., Canada, Australia, Nov Zeland e. a. Ja desde
plu quam 40 annus Prof. Levanzin es interessat in li problema de Lingue
International, conossente omni projectes desde Volapük til Occidental.
Il es bon conosset in international scientific circules pro su record in
caremar de 33 dies, prendente solmen aqua, che li Carnegie Institution
of Boston, U. S. A., un admirabil experiment homan, pro su
contributiones al metabolism, fotochimie e nutrition.

 

1\) Li insul Malta es situat in li Mare Mediterrean (in li sud de
Sicilia) e es li max yun e micri del dominiones britannic.

 

2\) P. ex. «Iis-Sahhair Falzon» (Li Magico Falzon), un historic roman in
tri tomes, tractant li unesim 50 annus (1530 til 1580) del reyentie del
Cavallieros de Malta, de Grand-Mastro Lisleadam til La Cassiere, e li
grand assedie de 1565, quel per li victorie del maltesos e del
cavallieros súper li islamites (musulmannes) sub Soliman, salvat Europa
e li cristianité ex li yug del paganes. It es scrit in max pur maltés e
basat sur documentes ex archives del Inquisition; it es li max grand
roman scrit in lingue maltés e es considerat quam un classic ovre de ti
rich litteratura apen conosset. Prof. Levanzin scrit anc biografies de
Johanna d' Arc, Giordano Bruno e altres, e max fin poemas in italian e
maltes, un lingue ja rich in poesie de un biblic colore oriental.

 

3\) P. ex. «Il Habib ta Collhadd» (Li Amic de Omnihom), «Is Sengha» (Li
Arte), «Lo Studente Maltese», «Nuggets», «Biosophy», «Home Educator»,
«In-Nahla» (Li Ape), un tre difuset gazette semanal, in li unesim numeró
de quel ha aparit un autografat portret-foto de Dr. Zamenhof, personal
amíc de Prof. Levanzin.

 

Secun li desir del autor li Redaction exceptionalmen ha acceptat in li
present articul por experiment evitar omni majuscules e scrir nómines
propri per grass tipes.

 

A. Deminger.

 

del vis-punctu filologic e international li lingue maltes índubitabilmen
es un del max interessant idiomas vivent in li munde civilisat proque it
es li nod ligativ inter occidente e oriente. --- in li maltesi lingue
noi trova to quo es remanent del lingue fenician. --- in fact, quande on
decovrit quelc fenician inscriptiones sur candelabra, li eminent
orientalist barthelemy ne solmen deschiffrat les per medie del maltes
lingue, ma anc reconstructet li perdit fenician alfabete comparante su
symboles con ti del maltes alfabete. --- li maltés filolog e litterator
manuel caruana ha publicat un remarcabil ovre pri li orígine del lingue
maltés ex li fenician. --- un altri maltes linguist annibal preca ha
scrit un tre notabil ovre pri li orígine del maltes ex li hebréic. ---
nor eminent linguist e archeolog dr. lewis mizzi ha scrit un interessant
studie pri li orígin del maltés ex li persian, citante centes de paroles
queles es specialmen simil in li du lingues. --- mult filologos, quam
giovanni vella, considera li maltés lingue essent de arabic orígine,
p.ex.

 

-116-

 

sr jepson in «the linguist» recentmen nominat maltés un arabic dialect.
--- ma to es un erra. --- secun li max competent opinion li veritá es to
que li basic maltés lingue es plu old quam li hebréic, li fenician e li
arabic; in fact, pluri linguistes regarda maltés quam un del maxim
ancian lingues del munde. --- fundamentalmen it es li residue de ti
ancian arian idioma del mazdas, quem li nordic popul, invadent in persia
ante zoroastre, portat con se e quel plu tard bifurcat se in fenician,
in li hebréic quam modificat durante li imprisonament del judeos, in
arabic quel difuset se súper li costes mediterran, intermixtente con
semitic basic elementes etc. --- talmen ti lingue descendet de persia al
coste mediterran, al canaan, de u li fenicianes portat it a malta,
malgré que ti insul ha ja esset inhabitat per un rasse de gigantic homes
--- probabilmen de nordic orígine, quam it es atestat per nor remarcabil
megalitic temples e li hassaf lieni catacombes etc. --- li nómine del
insul, malta, es derivat del fenician parol malet, quel significa
«refugie», proque quande li judéos invadet canaan e fortiat li
fenicianes abandonar lor land (per quo ili devenit li unesim navigatores
del munde, extendente lor comercie til li lontan landes de cornwall in
anglia e til li sud-costes de irland), tande li unesim portu a quel ili
aterrat sur lor via vers west e quel ofertat les refugie ha esset li
magnificent portu de malta.

 

que li basic maltes lingue es derivat del fenician, e ne del hebréic, to
es evident ex mult ilustrationes, queles caruana cita abundantmen in su
ovre. --- por exemple li parol por un santa in maltes es «kaddisa». ---
nu «kaddisha» in hebréic significa un «prostituta». --- li fenicianes
adorat lor deo melkart; e chascun puella quel volet maritar se, devet
sacrificar su virginitá in li temple a un foreno contra contribution
pecuniari, quel li prestros del temple prendet por dar al sponsa li
permission maritar e por sanctificar su alliantie! --- talmen quo por un
fenician puella esset un sant dedication, to in li ocules del hebréos
esset un act de prostitution. --- talmen li maltes «kaddisa» con su
signification de sanctitá es derivat ex li fenician e ne ex li hebreic.

 

un altri illustration: «genna» significa in maltes «ciel», ma «gehenna»
in hebréic es «inferne»; gehenna esset li loc u li animes del fenicianes
translocat por morte ma to por li judéos esset li inferne.

 

proque li judéos durante lor sclavitá ha esset in contact con li
persian-fenician lingue, talmen ili incorporat mult paroles

 

-117-

 

de it, queles ili, essente deliberat, introductet in lor land. ---
existe in maltés milles de paroles essent simil al lingue hebréic; in
fact, si p. ex. cristo vell posser venir nu a malta, li malteses
facilmen vell posser comprender le. --- noi possede quelc paroles
re-lassat queles cristo ha parlat; quande il fat resurrecter li filia de
jairo, il dit a ella: «Tiflita kumi!» (puella, leva te!). --- un maltese
hodie vell dir: «Tifla kum!». --- quande cristo re-dat al ciec mann su
perdit videntie, il ha dit: «eftah!» (aperte tui ocules!). --- in modern
maltés: «iftah!» --- moriente sur li cruz cristo plendit a su patre in
ciel: «elohim, elohim, lamma sabaktani!» (Oh deo, oh deo, pro quo tu ha
abandonat me!). --- in maltés noi vell dir: «allah, allah, ghala
sbaktni!», etc.

 

li popul de cartago esset li descendentes del fenicianes e pro to lor
lingue esset simil a ti del ancian tirus e sidon. --- plautus in su
drama «poenulus» ha re-lassat nos quelc paragrafes in li punic lingue
quel til recent témpore null hom posset comprender. --- ma li maltes
linguist de soldanis (sultana), comparante li test parol pos parol con
li pur maltes paroles, traductet li paragrafes facilmen e chascun
maltese posse comprender les anc facilmen.

 

ma li grand importantie del maltes lingue consiste in to que it
representa hodie li membre juntiv inter li semitic e li romanic e nu anc
li angles lingue. --- pos li fenicianes malta esset inhabitat del
grecos, queles vivet pacificmen in li interiore del insul e constructet
li ancian capitale medina sur un colline, durante que li fenicianes fat
su commercie in li du bellissim portus che li coste. --- in maltús noi
trova anc pluri grec paroles restant: seif (pun'ale), iskof (episcop),
papas (papa), etc. --- poy li cartagianes e li romanos ocupat li insul,
e li du popules re-lassat nos mult paroles. --- li grand hannibal ha
nascet in malta, e sub li romanos malta esset autonom havente senatores
in roma, un de ili: aulus licinius esset nominat li «aristóteles
maltesi». --- cícero dit laudant paroles pri li maltes temples e
industrie; paul con lucas sufret naufrage al insul, convertet li
governero publius e li popul maltes al christianitá e malta sentit li
unesim influentie del romanic civilisation --- li unesim contact e
fusion inter orient e occident. --- poy li insul stat ocupat per li
vandales, saracenes, dragoneses, swabianes, angioines, li catalanes de
barcelona e comte roger li normanno, e chascun de ti divers nationes
aportat al insul contributiones de su lingue e customes. --- in 1530
carl 5 donat

 

-118-

 

li insul al cavallieros de st. joan e tis esset li creme del nobilité de
europa durant 400 annus. --- ili omnis relassat su tracies in nor
sangue, lingue e customes e pro to malta devenit e ancor es, por
centenes de annus li max activ e important «casserole de fusion» de
europa. --- nu li angleses, ocupant li insul ja desde 130 annus, ha
introductet centes de paroles in nor lingue e al oriental-romanic
potpurrie noi junte anc un poc del sauce de john bull a nor epicurean
«salmagundi».

 

li maltes lingue vermen es un natural interlingue con un oriental
fundament modificat e varicolorat per arabic, romanic, e nu anc
anglosaxonic paroles. --- noi parlat e scrit italian ante que italia
self usat it, proque italian developat se in li cortes de sicilia e
esset introductet in malta ante que it insinuat se in li peninsul
italia. --- noi dí p. ex.: «sinyuri» just quam st. francis dit in
italian original e ne «signori». --- noi pronuncia nor x quam sh angles
just quam in portugales, catalan e ancian-hispan, ma noi have du sones
guttural, li gh (ghayn) e li k (kh), queles es trovat solmen in li
oriental lingue.

 

it va esser profitabil por omni interlinguist studiar li maltes lingue,
proque il va reciver un exellent idé pri qualmen li lingues del orient e
del occident influentiat se reciprocmen por formar un composit lingue,
un vivent, natural mosaíc-lingue e un popul de nascet trilinguanes. ---
prof. jespersen durant su recent visita che me in li riviera promesset
studiar it.

 

quam ja dit, li maltes lingue ne es un (arabic) dialect, ma un normal
lingue con propri regules grammatical; advere it have mult similitás con
altri lingues, specialmen con li arabic, ma it have anc propri regules
ne trovabil necú e queles clarmen monstra que it es li descendente, li
modificat derivate de un antiqui idioma maternal quel ne plu existe quam
totalitá, ma quel posse esser retro-traciat con desfacilitá tra li
semitic e arian lingues existent e mort.

 

un del max fort argumentes del pro-arabic teorie es to que maltes have
li tal-nominat «praeteritus fractus», quel es trovabil in arabic e ne in
li altri semitic lingues. --- yes, to es ver, ma it es usat anc in li
abissinian lingue e null hom jamá ha revat pri subtener li tese que
maltés es descendent del abissinian, simplicmen pro ti punctu de
similitá. --- a me to plu-tost significa que omni tri: maltés, arabic e
abissinian es li modificat derivates de un mult plu antiqui stock de
lingue, quel havet in su grammatica ti ci «fractet preterite». --- omni
ti similitás con altri idiomas monstra que ili omnis es descendent

 

-119-

 

o modificat del sam old idioma maternal, del mazda, semitico-arian de ti
popul quel ocupat persia in li max remoet epoca del historie e quel,
secun li americano woodruff, descendet del nord, pussante a sud e ad ost
durante li glacial invasiones del nordic regiones. --- li arabos ha
ocupat malta solmen in 870 e malta deve har havet ante to un lingue ne
arabic ma modificat fenician.

 

secun prof. n. tagliaferro noi have in li hodial maltes circa 8000
paroles de orígine italian; yo vell dir, de orígine romanic, proque
numerosi paroles queles mult persones considera esser derivat de
italian, es de orígine hispan, portugales, catalan etc; ma li maltes ne
es pro to de romanic orígine.

 

li alfabet. --- noi have null idé qualmen maltes ha esset scrit in
antiqui témpores. --- solmen durante li ultim 80 annus nor filologos e
linguistes comensat ocupar se con nor lingue propri e it es solmen tre
recentmen que nor scritores dwardu cachia, manuel caruana, a. preca,
giusé muscatazzopardi, dun carm psaila, a. levanzin, etc ha productet
ovres de prosa e poesie, queles, si essent scrit in alcun del
continental lingues, vell har securat a nor max grand poet cachia, o a
nor grand prosaist caruana li premie de nobel por litteratura. --- noi
do ancor ne have un fixat alfabete por omnes; quande p. ex. ante plu
quam 40 annus yo unesimmen publicat mi «giuanna d' arc» in pur (i. e.
non-latinisat) maltes, yo rememora que noi havet in usa circa 10 divers
alfabetes. --- plu tard quande yo scrit mi historic roman «is-sahhar
falzon» (li magico falzon), noi havet 5 o 6 manieres de scrition, e in
presentie noi usa solmen circa 4, li max prevalent es ti basat sur
italian ortografie. --- multes scri: «cristu, catidral, cap, castell»,
etc e «cimblu, circu, cimiteriu», etc con c ante i e e, pronunciat quam
occidental ch (tsh). --- li ch ante i e e es parlat k. --- noi anc scrí:
«quantitá, qualitá», etc, malgré que li «ghakda maltija» (union maltesi)
in recent ha fat un monstruosi e horribil confusion del afere per
adopter diacritic signes súper lítteres quam in esperanto e per scrir
«kwantitá, kwalitá, kwalunkwe» (li italian: «qualunque»), e per salvar
li j con li esperantistic pronunciation! --- pro to li ínfelici infantes
maltesi deve aprender in li scol scrir angles, italian e pluri maltes
alfabetes collident reciprocmen e con li foren lingues!

 

[---]{style="font-family:DengXian;" lang="zh-cn" lang="zh-cn"} yo ha
proposit e usat un ortografie simil al angles pro li importantie de ti
lingue al popul maltes e pro su internationalitá, ne introductente un
absolut fonetic ortografie quel vell

 

-120-

 

deformar presc omni paroles de foren orígine, ma retenente mult del
anomalies del angloromanic ortografie, pro «practic» e ne pro «teoretic»
rasones, qualmen li «ghakda» ínfelicimen ha fat. --- talmen yo prefere
scrir: «qualitá, quantitá, cristu, catidral», etc, e «yen» (occ. yo)
vice «jen»; «hayya» (occ. vive) e ne «hajja», e «haja» (un cose) e ne
«hagia» etc. --- yo anc omisse li «gh» guttural quel es extintent e scrí
p. ex. «ayn» (ocul) e ne «ghayn». in ti maniere, quande li yun infant
aprende scrir unesimmen maltés, it ja va har aprendet un poc scrir e
leer angles e un parte anc del italian, li du predominant lingues del
insul, e anc occidental.

 

in sequent li patrenor (scrit in mi ortografie):

 

maltés:     missier-na   li inti   fis-smewiet, icun    imkaddes

occidental: patre nor   qui tu es in cieles,   mey esser santificat

 

ism-ec,     tiji-na         saltna-tec.  --- icun      li  trid

nómine tui, mey venir a nos dominia tui. --- mey esser quo desira

 

int, ec  fis-sema u ecda fl-art.    --- hobz-na    ta coll yum

tu,  tam in ciel  e quam sur terra. --- pan nor  de omni die

 

ati-na   il-lum, ahfril-na   dnubiet-na    bhalma ahna nahfru,  lil

dona nos ho-die, pardona nos peccas nor   quam   noi  pardona, a

 

min ú  hati     'ali na, u la iddahhal-n-iex fit-tijrif,   izda ehlis-

qui es culpabil a nos,   e ne seducte nos ne in tentation, ma   libera

 

na  minn coll deni. --- ecc icun.

nos ex   omni mal.  --- amen.

 

yo posse assecurar que li maltes lingue es ne solmen un del max old
lingues existent nu in li munde, ma anc li maxim mosaicatri, complex e
interessant por studiar, anc de un punctu de vise pasilogial. it vale li
pena studiar it. --- n. yushmanov e prestro nakhla, du conosset
interlinguistes, conosse it suficentmen. --- yo es pret dar ulterior
informationes.

 

augustin levanzin,

casa bella luce

roquebrune, cap martin a/m riviera, francia.

 

Litteratura

Contrabandistes

In li prison esset multes, venit pro contrabande, e pro to ne es caus
astonar, qualmen, che tal perquisitiones e convoyes, on posset aportar
brandy. Ad occasion: contrabande, secun su caractere, es alcun apart
crímine. Esque on posse, por exemple, presentar se, que moné, profit,
che mani contrabandist

 

-121-

 

lude solmen un role de duesim gradu, sta in li duesim range? E támen
sovente it es just talmen. Li contrabandist labora pro passion, pro
vocation. Il es partmen un poet. Il risca omnicos, il ea incontra a
terribil dangere, il astutia, invente, retira se del afere; ye vezes mem
acte sub alquel inspiration. To es un passion egalmen fort quam lude ye
cartes. Yo conosset in li prison un arrestat, per su exteriore de
colossal dimensiones, ma tam pacibil, tranquil, humil, que it esset,
ínpossibil presentar se, per qual maniere il aparit in li prison. Il
esset tam patient e conciliant, que durante tot su sejorne in li prison
il ne hat querellat con necun! Ma il esset del west-frontiere, venit in
prison pro contrabanda, e comprensibilmen, ne posset retener se e
comensat contrabandar brandy. Quant vezes on le punit, e quant il timet
li verges! E anc li contrabanda self de brandy furnisset li minimissim
revenues. Per li brandy inrichat se solmen li impresario!

 

Li curios hom amat li arte pro arte. Il esset ploraci, quam feminacha, e
quant vezes, pos punition, jurat e abdicat ne portar contrabande. Con
corage il victet se self til un tot mensu, ma in fin, tamen ne posset
persister ... Mersá a tel personalitás, brandy ne devenit rar in li
prison.

 

Ex Th. M. Dostoyevski: Memories ex Dom Mort.

Trad. E. W.

 

Colonnes resonant

Al perles del architectura german apartene li cathedrale de Halberstadt.
It ne solmen es famos pro su bellitá majestic, ma contene anc ye sam
témpore li collection max precios de old costumes, brodagies etc, queles
forsan li munde possede. Tot cert on ci conserva li max bell, old
gobelines de Germania e un tal abundantie de antic, bizantinic e
assanidic textagies aurin quam ili altrimen ne have alcun collection. It
factmen apartene al max grand juidas por li colectionist fervorós
admirar ti ci tresores, ma anc al plu vast publica ili presenta un
plenitá de lu interessant, e qui visita li Harz, have li custome
regardar li cathedrale de Halberstadt pro su bell colection. Ma li
catedrale in ultra possede un fin, tot apart bellitá, quel solmen tre
poc homes conosse e quel proprimen es un bellitá poetic, un bellitá, li
glorie de quel sona quam un old saga: In li nave del cathedrale de
Halberstadt existe colonnes resonant. Ili ne sona omnes, ti ci colonnes,
ma multes de ili reacte ye li max

 

-122-

 

bass choc quam li cordes de un violine. Che un reconstruction e un
alongation del nave quel primarimen format simplic colonnades, on
selectet delicat multiform colonnes gotic e serchat similear li plu
oldes per to al plu noves, que on posit ancor svelt colonnes immediatmen
avan li apoye-pillares. Talmen ti ci colonnes es quam un fasce de
asparges e ne have til li capitele alcun coherentie organic, quo támen
li laico ne strax remarca. Ma ex ti ci construction admirabil resulta,
que ili es tam sensibil che omni batte e quasi fa audir un harmonios
lude de organ. Ili sona plu alt o plu bass secun to quam on frappa
contra les plu alt o plu bass. It es quam si ti eclesia, quel es tam
rich ye vestimentes, fabul-figuras e brocat-stoffes, vell haver su
propri ánim special.

 

Marie Luise Becker in „Feierabend".

Traductet de Dr. K. Schüppel.

 

Du epigrammas

1

Ne vade, paisan, sur glacie con un senior,

on mult exemples bon conosse,

si glissa li senior --- li paisan

rupter su gamb facilmen posse.

 

2

Un amical consilie

ha chascun in misere atinget,

ma rarmen alqui ha un sac

de blanc farine recivet.

 

Karel Havli[č]{style="font-family:Cambria, serif;"}ek Borovský

ex li tchec trad. Jaroslav Podobský.

 

Miscellanies

Li max apt lingue por radio. Si on vole dismisser radio-presentationes
in pluri landes, on deve decider se quam base por li lingue de un land.
Li angles Collard ha fat practic experimentes, per queles resulta, que
pri comprensibilitá e clar distintibilitá li lingue italian es li max
apt, poy seque german, angles e frances. Li témpore necessi por
dismisser un cert númere de idés, es max minimal por frances; poy
angles, german e italian.

 

Secun "Umschau".

 

-123-

 

Pri quo on ride

Ex li scole. Li instructor: «Noi ha tractat ja li ultim vez, que li cane
es un animale tre sagi. Qui save dir me un altri animale sagi? Johann
Müller?» --- Johann: «Li cucú». --- «Pro quo li cucú te venit in mente?»
--- «Pro que it conosse su propri nómine».

 

\*

 

Facil arte. Un seniora questiona in un societé un sculptor famosi, esque
li sculptura es un desfacil arte. «Ho, ne», responde il «es solmen
necessi, que vu prende un bloc de marmor e poy un cisel e que vu derupte
--- li partes queles vu ne besona».

 

\*

 

Lettre de excusa. Yo attesta que mi filia Emma pro cap-dolores ne ha
posset partiprender li historie universal.

 

\*

 

Córam li morte. Il videt la li unesim vez in ti balle e strax «sentit»
que ella esset la just. Il dit la: «Con vu yo vell dansar córam li
morte». --- «Yes, to vu vell far», ella respondet ridente amabilmen, «si
mi marito vell vider vos».

 

\*

 

In li sanatoria. --- «Senior Braun, yo ha permisset vos durante vor cura
admaxim tri cigarettes por chascun die. Nu vu ha fumat hodie almen ja
six». --- «Li tri altris vor colego doctor Mayer ha permisset me».

 

\*

 

Li signe de question. --- «Quo tu fa ci, micri yun?» talmen Carletto
havet a leer. Ma il ne leet it in li tone de un question. --- «Esque tu
ne vide do, quo es scrit detra «yun»?» questionat li instructor. Il
opinet li signe de question. Carletto ne videt li curv cose durant quelc
témpore, poy li salvant pensa saltat in su mente, e il clamat: «Quo tu
fa ci, micri yun tira-buton?»

 

Trad. Jtt.

 

Fonofilm

Durant que in Europa li fonofilm ne ancor ha conquestat li publico, it
ha provocat in U. S. A. un revolution li consequenties comercial de quel
va esser remarcabil anc por li filmindustrie

 

-124-

 

europan. In Britannia li just installat filmindustrie national sta ante
un catastrofe, nam on ha devenit ínsecur e ne plu save quo fabricar. Ma
anc súper li afere german li question del fonofilm es suspendent quam un
nube obscur. Li enorm success quel alcun fonofilmes ha obtenet che li
publico american ha evocat revolutiones gigantesc in li film-comercie.
Solmen in Hollywood in li ultim 8 mensus 20 milliones Dollares ha esset
expenset por fonofilmes! E to es solmen li comensa! Du del maxim grand
concernes, li Fox-film-societé e li Columbia-kino-societé ha decidet
editer ancor solmen ton-filmes. Secun lor opinion it existe ya ancor un
demanda limitat pri filmes a-tonic, ma li publico de teatre generalmen
con aplastant majorité ha decidet se por li ton-film. Altri firmas, quam
li Metro-Goldwyn-Mayer, continua ancor consacrar lor attention al film
a-tonic, proque li maxim grand parte del american kinos ne ancor es
installat por li ton-film. Ma ili considera to solmen quam mesure
transitori.

 

Paramount previde que in tri mensus su fabrication va consister in 100%
ex tonfilmes. Partialmen it va fabricar anc preparationes a-tonic del
sam filmes. Del 31 tonfilmes essent nu in execution che Paramount 17 va
haver tal repetitiones in form a-tonic.

 

Proque til nu solmen 2000 kinoteatres sta providet con aparates por li
tonfilm e li céteris, sam quam li extranes deve esser providet con
filmes ordinari, actualmen ancor un grand demanda persiste pri filmes
a-tonic. Ma on expecta que ja in un annu li situation va har totalmen
changeat. Do li hom caut provide ja nu e comensa far li necessi
transpositiones. Li success del fonofilm in U. S. A. ja nu es tam grand
que it influentia anc li teatre-aferes. Teatre-directores regarda nov
ovres sub li vispunctu del aptitá por fonofilmes. It es tre desfacil
haver bon teatre-actores, nam li maxim successosi scene-stelles (stars)
masculin e feminin es ganiat per salaries gigantesc por li fonofilm. Li
teatres deve serchar altri novi talentes. Li maxim nov fonofilm quel
producte enorm sensation es: «Melodies del Broadway», creation del firma
Metro-Goldwyn. Partú u li film es monstrat li billetes por omni plazzes
ja pluri semanes antey es exhaustet.

 

Ex „Luzerner Tagblatt", 10. april 1929.

Trad. Dr. Aschwanden.

 

Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.
:::
