Cosmoglotta A 072 (sep-oct 1930)
================================

\

::: {#displaycontent}
= COSMOGLOTTA = 

 

Oficial organ bimensual del Occidental-Union 

Consacrat al developation, propaganda e aplication de 

Lingue International Occidental

 

Redaction e Administration: Postfach 10, Mauer bei Wien, Austria.

 

Annu IX Nr 5  Septembre, Octobre 1930 Numeró 72

 

Contene: Influentie del anglés al L.I., de G. Bohin, pg. 85, - Complet
Grammatica (III. Derivation: C. Sufixes ínproductiv, D. Contraction, E.
Derivation fro -c, -g. F. Liste del sufixes secun lor usation), de K.
Janotta, pg. 88. - Cronica, pg. 92. - Esque Esperanto va perir?, pg. 99.
- Avise al abonnates, pg. 100.

 

INFLUENTIE DEL LINGUE ANGLÉS AL LINGUE INTERNATIONAL

 

de G. Bohin, Director del \"École Moderne\" in Strasbourg, Francia.

 

Ante quelc témpor aparit in jurnales un information indicant que li Unit
States de America, queles contenet 90 milliones habitantes in 1909, have
nu 120 milliones - do, un augmentation de 30 milliones durant 20 annus.
On save in altri parte que, desde li guerre hispan-american in li fine
del anteyan secul, li lingue hispan es rapidmen viceat per angles in li
Filipin insules. Ne minu rapid es li progresses de ti ci lingue in omni
partes del britannic imperia, in extrem Orient e in quasi omni landes
stant in comercial relationes con anglo-american regiones. Yo ne save
esque it es possibil determinar statisticmen li rapiditá de progression
del lingue anglés in li munde, ma un cose es cert: ti progression del
lingue anglés in li munde, ma un cose es cert: ti progression es un del
max important factes linguistic de nor epoca. Chascun annu, li lingue
anglés gania plu quam 2 til 3 milliones nov parlantes.

 

Ti fact, quel on posse comparar con li progression del lingue latin in
li epoca del roman imperia, have plur causes: politic, economic,
demografic etc. Ma un inter ili deve esser ne negliget: it es li grand
facilitá del lingue anglés. Chascun docente de lingues posse dir que
scoleros aprende anglés plu facilmen quam alcun altri lingue extran. Yo
constatat it personalmen con scoleros parlant francés o german. In altri
parte, li influentie del lingue anglés sur li altri lingues national
deveni

 

 

-86-

 

sempre plu e plu fort per sportiv o tecnic expressiones. Ples pensar que
nu mult machines veni de America, e it es current audir pri tal o tal
tip de fabrication, por ex. in li sapates (sutura Good year), in li
fdonodfilmes, li fonografic records e radiodifusion. Quande on lee
programmas de radiodifusion, on vide solmen listes de american dansas.
Ples memorar anc que in mult amator-distractiones li lingue anglés es
universalmen usat. Li code de abreviation del amator-radio-telegrafistes
es purmen anglés, por ex. on usa sovent OM (old man), MSG (message) e
mem parol-jocas quam B4 (before), 2NITE (to-night) etc. Li vocabularium
francés es litteralmen invadet per paroles anglés e li témpor ne es
lontan quande li Francés va dir quam li Franco-Canadianes \"suivez le
traces du char\" follow the traks of the car) vice \"suivez les rails du
tramway\", o \"patates machées\" (mashed potatoes) por \"purée de pommes
de terre\".  In sequent un frase \"francés\" citat per sr Lichtenberger,
quel ne es tam exagerat quam on vell posser suposir:

 

\"A l\'arrivée de l\'express, le globe-trotter sortit de son sleepinget,
accompagné de son manager gagna le palace, vêtu d\'un pull-over sous son
trench-coat. Il prit son breakfast dans le hall, alla voir li yearling
au paddock, luncha au grillroom, assista à un match de rugby et au
handicap de steeple-chase, prit pour son five o\'clock un cocktail avec
toasts, puis ayant revêtu son smoking, dina au club, refit un speech,
applaudit au music-hall les Dolly-Sisters, voulut faire du footing pour
rentrer chez lui, et assailli par un pickpocket, le mit knock-out d\'un
swing magistral\".

 

To es li lingue francés de 1930! Relativmen al problema de lingue
international, li progressent influentie de anglés have un grand
importantie quel noi, mundlinguistes, deve prender in consideration.
Esque un lingue auxiliari creat per li volentie del homes posse devenir
suficent vital ante que anglés atinge li punctu de suprematie?
Specialistes in linguistica mey dar nos un response quel, certmen, ne es
facil. Suposiente li question resoluet afirmativmen, yo vole considerar
li cose sub un altri punctu de visu, it es: quel va esser influentie
futur del lingue anglés sur li lingue international? Tre grand, secun mi
opinion. Un del labores del Occidental-Academie va esser observar it
atentivmen e ducter li evolution del lingue secun ti observationes, in
tal maniere que li evolution de Occidental ne conflicte con li
influentie anglés.

 

 

-87-

 

 

-88-

 

COMPLET GRAMMATICA

 

Composit de K. Janotta, revidet de E. de Wahl e organisat de E. Pigal.

(6-esim continuation)

 

III-esim Capitul: DERIVATION

 

C. Sufixes ínproductiv.

 

\(1) Sufixes nominal ínproductiv.

 

-est significa \"havent, causant\", ma anc \"apartenent a\...\", p. ex.:
modest (de L mod-us = moderation), molest (L mol-es = pena, efortia),
honest (L hon-os = honor), funest (L fun-us = funerale, morte), celest
(L cael-um = ciel). It existe anc li formes secundari -est-ic e -est-ri:
agrest(ic) de agre, domest(ic) de dom; campest(ri) de camp, silvest(ri)
de silva, terrest(ri) de terre.

 

-id, usat generalmen con li verbes per -ed, indica \"havent qualitá
respondent al verbe\"; calid (de caler), candid (de cander), fervid (de
ferver), fluid (fluer), frigid (friger), horrid (horrer), liquid
(liquer), lucid (lucer), pallid (paller), rigid (riger), splendid
(splender), timid (timer), tumid (tumer), (in)-valid (valer), vivid
(viver). De altri verbes (in -ar e -ir): glissid (glissar), bollid
(bollir), languid (languir), putrid (putrir).

 

-il have du orígines, (a) de L -ilis ínaccentuat e (b) de L -ílis
accentuat; in Occ. it es sempre accentuat e indica (a) un possibilitá,
analog al sufixes -ibil e -iv: debil (de de+\[ha\]bil), docil (docer),
ductil (ducter), facil (L facere \"far\"), fertil (L ferre \"portar,
producter\"), fragil (L frangere \"fracter\"), gracil (de provenientie
dubitosi), habil (L habere \"haver, conduir\"), humil (hum), reptile
(repter), simil (parent a \"simular\"), steril (parent a sanscrit starí,
grec steíreós, goth. staira, omnis del sam signification; li finale -il
es ci un association al antonim \"fertil\"), textil (de texter), util
(de L uti \"usar\"), vigil (de quel: vigilar: de L vigere \"vigorar\"),
volatir (de volar); (b) it have li signification \"havent li tipic
qualitá de un tel person o cose\", p. ex.: civil (de cive), gentil
(gente), hostil (L hostis \"ínamic\"), juvenil (juven), senil (L sen-ex
\"old mann\"), servil (servo), viris (L vir \"mann\"). Li parol
\"subtil\" ne es format per -il, ma it es composit ex latin sub+tela (=
textura) \"fin textet\".

 

 

-89-

 

-n significa \"venient de\" e es juntet al complet latin tema de
personal nómines, p. ex.: fratern (de L frater), matern (L mater),
patern (L pater). On posse adjunter anc -al: fraternal, maternal,
paternal, ma por continuat derivation on usa solmen li formes sin -al:
fraternisar, maternitá, paternitá. On posse anc usar li regulari formes
per -in: fratrin, matrin, patrin.

 

-nd (juntet al tema presentic) significa un obligation passiv:
diminuend, dividend, examinand, horrend, radicand, reverend, subtraend,
summand, timend, le(g)ende, vigiland.

 

\(2) Sufixes verbal ínproductiv.

 

-esce-r es un sufix purmen scientic e significa \"haver luce quam\...\":
fluor, fluorescer; opale, opalescer; phosphor, phosphorescer. - Compara
li sufix -esc in li anterior parte (III,B,1.)

 

-ica-r ne have un signification fix: communicar (= far commun a un
altre, partiprender li commun table, i.e. li communion), excommunicar (=
excluder de lu commun); fumicar (= tractar per fum). Li verb
\"cavalcar\" es nascet ex caval(li)car (= ear sur un cavalle).

 

D. Contraction.

 

Un fenomen remarcabil in li parolformation es li contraction, nominat
anc \"haplologie\". It consiste in li redaction de du simil succedent
sones o songruppes a un. Talmen on di p. ex.: \"Amphora\" in vice de
amphiphora, \"mineralogie\" in vice de mineralologie, \"tragicomic\" in
vice de tragicocomic.

 

Ci es regardat in sequent li casus de contraction in li derivation u ili
es tre frequent.

 

\(1) Contraction che sufixes nominal.

 

-ide; i+ide = ide: apatride (= apatri-ide).

-in; i+in = in: glac(i)in.

-ism; i+ism = ism: anarch(i)ism; ic+ism = ism: pacif(ic)ism.

-ist; i+ist = ist: anarch(i)ist, artiller(i)ist, cavaller(i)ist,
infanter(i)ist. Ad plu ic + ist = ist: pacif(ic)ist.

-ite; i+ite = ite: bronch(i)ite.

-os; on + os = os: ambiti(on)os, infecti(on)os, pretensi(on)os,
religi(on)os.

-tá; ic+itá = itá: ident(ic)itá; ti+tá = tá: paren(ti)tá.

 

-t(or)r-essa: tri+tressa = tressa: \"nutressa\" in vice de nutritressa
del verb nutrir (tema perfectic: nutrit).

 

\(2) Contraction che sufixes verbal.

 

i-fica-r: i+i = I: glor(i)ificar, mum(i)ificar; ic+i = i:
ident(ic)ificar.

-isa-r: i+i = i: colon(i)isar, harmon(i)isar, popular(i)isar; ic+is =
is: electr(ic)isar, magnet(ic)isar, polem(ic)isar.

 

E. Derivation del temas finient in -c, -g.

 

Li problema del temas finient in -c, -g concerne tam li flexion quam li
derivation. Li solution de ti problema in egard al flexion es tractat in
li capitul II (D,4).

 

Pri li solution del sam tema in consideration del derivation Pigal
proposi li sequent regul:

 

Li sufixes comensant per -e- (-ell, -er, -eria, -erie, -esc, -es-, -ess,
-ett) conserva li son dur de c, g final del temas, contra que -i- muta
li son. To es li consequentie de un simplic feromen fisiologic. Nam e
pronuncia se plu proxim li gúttur, do c, g resta guttural e in li
derivation per -e- on have k, gh. Ma -i- pronuncia se plu vicin al
dentes; do c, g ante sufixes comensant per -i- (-ic, -ie, -ier, -ific,
-il, -isar, -ism, -issim, -ist, -itá) deveni dentales e li scrition
resta c, g. Ma li sones nasal ng, nc (nk) (cp. I-m capitul, parte H)
nequande deveni sibilant.

 

Exemples de derivation

 

1\) -gi-: quam logic, magic, agil, tam on vell posser dir anc:
catalogisar; ma diphthonghic, longhissim, longhitá;

2\) -ic-: pacific, piscine, vaccinar, calcinar, grecisar, criticism,
catholicism, gallicism, grecist, amicitá, electricitá, fascist, monacie,
monaceria; pro to anc: formiciera, persiciero, tabaciero; ma bankist,
blankitá.

3\) -ghe-: quam l lungheria, I laghetto, tam anc: segheria, borghese,
longhess, laghette, plughero.

4\) -ke-: arkero, bankero, vackero, packero, blankero, monakesc, dukessa,
bankett, jackett, plackett, packett, boskett (I boschetto), furkette,
storkell.

 

\"Fig\" e \"drog\" ne apartene al present problema. Nam it es
recomendabil conservar \"figue\" pro figuiero (analog al formes S e F).
On ne posse dir figiero. E fighiero vell esser

 

 

-91-

 

contra li regul, quel on ne va abandonar pro ti unic parol. In
\"drogue\" (venient del nederlandan \"droog\" = sicc) g nequande deveni
sonor-dental ž. Do ci -u- deve esser conservat in li radica de
Occidental (F droguerie e droguist, S drogueria, droguero, I droghiere).
On ne posse acceptar li minu international I droghe, vice li plu
international \"drogue\".

 

F. Liste del sufixes secun lor usation.

 

Li sufixes ne es ordinat in general alfabetic, ma secun lor importantie.

 

\(1) Nómines de action (L Nomina actionnes): -ie, -ore (-ntie), -ion tema
presentic, -da, -ment, -ura; li nómines de action es anc nominat verbal
substantives.

 

\(2) Nómines de actente (L Nomina agentis): -or, -nt, -er-a, -er-o,
-ario, -ard, -astr, -on.

 

\(3) Nómines concret (L Nomina rei concretae), i.e. \"substantives
resultativ\": -ion, tema perfectic, -t, -ment, -ura.

 

\(4) Nómines de instrument (L Nomina instrumenti): -ment, -ett, -uor.

 

\(5) Nómines de loc (L Nomina locis): -oria, -ia, -eria, -arium, -uor.

 

\(6) Nómines de qualitá (L Nomina modi): -tá, -ie, -ntie, -ura, -esse,
-ore.

 

\(7) Participies: -nt, -t, -nd.

 

\(8) Adjectives de verbal temas: -bil, -id, -il, -iv, -ori, -aci.

 

\(9) Adjectives de nominal temas: -al, -ari, -an, -at, -atr, -esc, -ic,
-in, -ori, -os, -ut.

 

\(10) Diminutives: -ell, -ett, -ill, -il\', -in\'.

 

\(11) Feminines: -a, -essa, (-ín).

 

\(12) Nómines colectiv: -arium, -al\'a, -age, -ité.

 

\(13) Nómines de oficie, mestiere, profession: -atu, -erie, -ie.

 

\(14) Nómines de orígine: -in, -it, -id, -oid.

 

\(15) Nómines de caracterisation: -ard, -on, -astr.

 

\(16) Augmentation: -issim, -ott.

 

\(17) Adverbies: -men, -li.

 

\(18) Numerales: -esim, -en, -ant, -plic.

 

(Fine del III-m capitul.)

\-\-\-\--

 

 

-92-

 

CRONICA

 

Libres

 

CURS DE OCCIDENTAL POR ITALIANES de Joseph Ritter; 12 pg, 220 x 175 mm;
Occidental-Buró Chapelle-Vaud, Svissia; sv Fr -,30. To es un tre bon nov
medie de propaganda editet de nor sviss propagandistes, de quel noi
posse atender un vivification del Occidental-movement in li landes de
italian lingue.   Jtt.

 

INICIAÇÃO LINGUISTICA. Mysterios, leis e curiosidades da linguagem
humana. De Francisco Valdomiro Lorenz, São Paulo, Brazil, 1929, 302 pg.,
160 x 230 mm. Ti intressant libre portugalés es un populari introduction
in li scientie del lingue por laicos; ma anc por scientistes it contene
un grand factic materiale colectet per li poliglottic autor, quel astona
nos per un extraordinari conossentie de max divers lingues, exemples de
queles il da in grandissim quantitá. Li idé del libre es monstrar per
comparation de divers paroles in li max divers lingues, que omni homan
lingues have un comun unitari órdine.

 

Mult teories sur queles li autor basa su deductiones es nu ja tre
antiquat; p. ex. it ne es possibil subtener li teorie que li max antiqui
lingues esset monosillabic e poy evoluet til li flexion, quam to opinet
Max Müller e altres. Li lingue chinés quam tip del monosillabic lingues
es un product de un long evolution e representa ne un primitiv e povri
lingue, ma just in su manca del superflú un exemple de cultural altore,
sam quam hodie anglés in su perfect simplicitá in comparation con
sanscrit exuberant in floscules. Anc li idé que li lingue in su unesim
stadie posse esser inspirat al hom de ángeles (pg 34), on ne posse
nominar scientic.

 

Ultra li idé fundamental pruvar li unitá del orígine li autor interesse
se por li idé de un nov unification del lingues in un lingue universal,
ad saver ne pur europan, ma visibilmen plu in li direction de
\"Cosman\". It ya ne es negabil que in futur li influentie del lingues
del colorat popules va crescer e dotar li lingue international per un
stock de nov paroles, a in li hodial statu it es utopic voler far un
L.I. sur base de quelc similitás in cert paroles. Anc li autor deve
constatar que li sol du sistemas queles nu posse concurrer, Esperanto e
Occidental, es ambi exclusivmen europan. Malgré que il vole esser just
al ambi lingues, li autor lassa vider su preferentie por Esperanto pro
su regularitá, benque il deve constatar in Esperanto li manca de
adaptabilitá al términos del scientie.

 

Un tre strangi objection professor Lorenz fa contra Occidental, i.e. li
povritá grammatical! Til nu on ha considerat to quam un avantage,
adminim por un lingue international quel in essentie es un lingue foren
a omnes!   E.W.

 

FREMDSPRACHLICHES OPTISCHES WOERTERBUCH de Dr. W. Pietzsch, che R.
Borkmann, Weimar; 120 x 180 mm. Til nu ha aparit 4 tomes: 1. Das Auge
(li ocul), VIII + 93 pg; 2. Die Brille (li ocle??) VIII + 149 pg; 3.
Lupen und Lesegläser (lupes e linses de

 

 

-93-

 

letura, VIII + 77 pg; 4. Mikroskope. VIII + 177 pg. Ti lexico es
redactet in 4 lingues, german, anglés, francés e hispan. Li german
lingue es usat por li alfabetic ordination in li poliglottic parte de
chascun tom; ma seque un liste alfabetic del paroles  in li tri lingues
non-german, quel refere al poliglottic parte. Chascun tom custa RM 5,- e
posse esser comendat del abonnates de Cosmoglotta direct che nor
administration con un rabatte de 10% in casu de prepayation. Noi deve
constatar que ti ovre es reductet excellentmen e que it es un tresor de
linguistic informationes in li dominia del optica. Naturalmen ti lexico
del optica vell haver un aspect plu international e plu neutral si it
vell usar un lingue international quam Occidental por li textus
explicatori, por li paroles indicatori e por li insertiones del
comercial firmas.    Jtt.

 

Jurnales

 

HELVETIA, Organ del Sviss Association por Occidental, Chapelle (Vaud),
nr 24..25 comunica, que li ganiante del 3-m concurs de traduction del
revúe (premie un original oleo-pictura de valore de sv Fr 100,-) es
Senior Wettstein de Erstfeld (Canton Uri); nor gratulation. Li revúe
inserte li textu del 4-m concurs de traduction con un simil premie. In
plu ti caderne contene un Occidental-poema bon-rimat del old russ
pionero. A. Kofman; excellent linguistic reflexiones de Dr. Aschvanden
pri li regul de Wahl sub li titul \"Pos li visite de Sr E. de Wahl\": un
proclamation del Comité Central del Sviss Association por Occidental con
li titul \"Avise al esperantistes concernent li propaganda de
Occidental\"; e mult altri interessant leturas.

 

HELVETIA, nr 26..27. Li criticas de sr de Saussure; Pro quo li ovreros
ne usa Esperanto (de Janotta); Li luce in obscuritá (de J. Podobsky);
Esque li \"wära\" es li inflation-moné? (de Nidecker); Li prison del
lingue (de Arlette Marchal, li conosset film-stelle) etc etc; in plu un
interessant cosmoglottic dessin de Wilhelm Blaschke \"Qui va esser
unesim?\"

 

JAZYK MEZINÁRODNÍ, oficial organ de \"Federalia\", Brno 12 (11,
Wilsonova; 20 Kc per annu, exter Tchecoslovacia 25 Kc = 0,75 dollar), nr
1, es redactet in Occidental e tchec e have un suplement \"Ucitel
Svetomluvy\", quel contene mult exercities con traduction del vocabules
a tchec. - Nr 2 contene un articul in tchec \"Lingue de Paneuropa\" con
resuma in Occidental. Li comité de Federalia es nu: presidente J.A.
Kajs, vicepresidente H. Milner, secretario Fr. Polanský, cassero L.
Trávnícek. Federalia va comensar nu un intensiv propaganda por
Occidental e abandona talmen su atitude neutral til nu. Suplement es nr
2 de Ucitel Svetomluvy. Noi recomanda a omni nor slav coidealistes li
abonnament de ti ci tchec Occidental-revúe. Li textus in Occidental es
scrit in un modellatri diction.   Jtt.

 

MARKETS AND METHODS FOR WRITERS, Hollywood (California), julí, sub titul
\"Paul Hugon atesta vor capabilitá leer li nov international lingue
Occidental\" denov raporta pri li statistic Occidental-experimentes de
nor estimat colaborator (cf. Cgtt nr 70 pg

 

 

-94-

 

55). Hugen, conosset scritor e lingue-psicologo, emfasa li valore de
Occidental-textus por atestar li lingual education de examinandes. Il ha
constatat per su propri experimentes que persones con superior
linguistic scolation comprende Occidental in 90/100, multes mem 100/100,
durant que angleses sin litterari education comprende 45 til 55/100. Por
verificar ti constatation Hugon presenta un specimen-textu ex
Cosmoglotta (\" Foren Lingue\"  de K. Janotta in nr 68).   E.P.

 

LE MONDAIN, nr 23, un grand semanale de Genève, contene li portret de
Senior de Wahl con un curt articul, textu-specimen e adresse del
Occidental-Secretariatu, Mont-Tendre 14, Lausanne.

 

JOURNAL DES DÉBATS, nr 190, Paris informa in su \"Revue des Sciences\"
su letores pri Occidental e constata per un textu specimen que it ne es
necessi traducter it pro que on posse comprender it immediatmen. On cita
li adresse del Occidental-Societé de Francia e fini per li paroles:
\"Pro omni to Occidental es suficent bon por li popul (til ci in
Occidental, e nu in francés:) e por li current besones del vive
omnidial. Evidentmen in ultra per Occidental li majorité del
scientificos de Europa vell comprender se sin pena.\"

 

L\'AVENIR IMMOBILIER, nr 7, Paris, contene textus de exercitie solmen in
Occidental.

 

La CHRONIQUE ARTISTIQUE, nr 5, Paris, inserte un instructiv articul de
Senior de Guesnet \"Pourquoi une langue auxiliaire\", in quel il
demonstra li immediat usabilitá de Occidental per li exemple de Senior
Herbert Chevalier in Oakland (California), quel respondet direct in
Occidental a un epistul scrit in Occidental, solmen con auxile de un
micri resumation del grammatica de Occidental e con solmen un erra. Nr
6..7 publica un interessant articul de Senior de Guesnet \"Li practica
del lingues extran\" in francés, in quel il demonstra li momentan
utilitá de Occidental. Poy seque du anecdotes in Occidental. Nr 8
contene un ulterior articul de De Guesnet, quel refuta quelc argumentes
del esperantistes contra Occidental e demonstra que it es possibil
evitar in li lingue international omni arbitraritás e tamen constructer
un idioma tre facil e in sam témpor natural e ne oposit al customes del
munde civilisat. Li stabilitá de Occidental ne es fundat solmen sur su
radicas international, ma anc sur su prefixes, sufixes e su formation de
paroles.

 

LA GAZETTE COMMERCIALE, nr 5, Paris, scri: \"In contrarie al lingue
international max conosset, Esperanto, quel es comprendet solmen de su
adeptes, Occidental have un camp de enorm action. On posse usar it
immediatmen por comunicationes con persones queles nequande ha aprendet
it, queles mem ne conosse su nómine.\"

 

LE POLYGLOTTE, nr 7, Nancy-Strasbourg contene textus in Occidental:
corespondentie comercial, grammatica, exercities, letura.

 

PROVINCE DE NAMUR, 17 julí, constata que \"li persones francés besona
poc eforties por adjunter Occidental a lor bagage linguistic.\" On
reproducte un textu in Occidental e adjunte: \"Quant simplic to es,
quant bell! E tam facil\...\"

 

 

-95-

 

KOSMOS, manual periodic por amicos del natura, numeró 7, julí,
Stuttgart, contene un anuncia del libre \"Occidental, die Weltsprache\".

 

LINZER VOLKSBLATT, 25 julí, recense denov tre favorabilmen (cp Cgtt pg
80) li libre \"Occidental, die Weltsprache\".

 

MÜNCHNER NEUESTE NACHRICHTEN, München, nr 182, mentiona li libre
\"Occidental, die Weltsprache\".

 

DIE AUSLESE, nr 42 Berlin S 14, Alte Jakobstraße 88, contene un tre
eficaci anuncie por Occidenatl. Ti revúe es tre recomandabil a ti de nor
letores queles comprende german. It contene extractes ex mult revúes del
tot munde.

 

STEIRISCHE ANGESTELLTENZEITUNG, nr 6, publica un articul de nor
colaborator senior H. Gaminger con textus specimen in Esperanto, Ido e
Occidental. In fine il mentiona li adresse del Occidental-Union e li
grand german libre. Ti articul havet un excellent success e causat mult
demandes de information che li Central Oficie. In ti ci ocasion noi
informa nor colaboratores que li Central Oficie misse a omni
interessates gratuitmen un exemplare de Cosmoglotta. Ples usar ti
information in li propaganda in li presse.

 

DER FREMDSPRACHLER, Berlin NO 18 (Landsberger Straße 113), nr 4, contene
un articul pri Occidental, un \"laconic\" grammatica de Occidental, ambi
in Occidental e un recension del grand german libre por Occidental.

 

DAS NUTZAUTO, nr 42, Leitmeritz a.d. Elbe, recense li libre
\"Occidental, die Weltsprache\" e di: \"Pro su construction Occidental
sembla destinat substituer in curt témpor omni anterior provas crear un
lingue international. Si li espera a un L.I. have li chance successar,
in ti casu solmen per li sistema Occidental.\"

 

DIE SONNTAGSZEITUNG, Stuttgart, nr 21, recense li libre \"Occidental,
die Weltsprache\"in maniere neutral e da in fine un textu paralel in
Esperanto e Occidental.

 

SCHOLA ET VITA (Organ del Academie pro Interlingua), Director Prof. N.
Mastropaolo, Via E. Gagliano 46, Milano 137. Nr 6..7 mentiona li libre
\"Occidental, die Weltsprache\" e li biblioteca \"Ovre\". Henk Bylsma
exposi su remarcabil project scientificmen motivat de un interlingue tre
proxim a Occidental. Il di: \"Li latin es un excellent base por li
international lingue, ma ne omni hom es latinist. Si noi vole que li
grand publica adopte un lingue fundat sur li latin, noi deve simplificar
nor base tam quam it es necessari, por que li nonlatinist posse facilmen
comprender e practicar nor lingue. Li intelligibilitá a unesim vide es
li principal qualitá de un interlingue. Por obtener ti qualitá, noi deve
ne hesitar adopter un non-latin vocabul, si it es plu minu
international. Un altri grand medie por facilisar li comprension es
conservar li international vocabules quam ili es in li modern lingues.
Li experimentes de Sr Paul Hugon ha demonstrat que it es dangerós
modificar li international ortografie. Li duplic consonantes e li
combinationes ph, th deve esser respectet.\"  E.P.

 

 

-96-

 

TOLERO, editor G. Dayras, 19 place St-Pierre, Paris 18, have quam
devise: \"Interlinguiste skrib-liberese. No person-ataki\". In nr 23 un
idist Eu. W-er critica sub titul \"Por facileso e simpleso\" li
diversitá del radicas in mult paroles de Ido, p. ex. hungro, famino (Occ
fame, famine); fisho, peskar (pisc, -ar); vintro, hivernar (hivern-e,
-ar); suno, solstico, helianto (sol, -sticie, torna-sol); duktar,
reducar (ducter, re-); flugar, volatila (vol-ar, -atil); fondar, fundo,
fundamento (fund-ar, -, -ament); lasta, ultimato (ultim, -atum); etc.
O.W. Fergusen constata in un articul \"Li progresse of anglese\" que
\"hodie anglese have solmen un rival, hispanese.\" Nu, Occidental es
justmen quasi un union de anglés e hispan. Il di: \"Per medies de
electricitá noi ha soluet li problema de spermacet, per li machines ti
del labor de sclaves; per eugenica li societá may soluer li problema de
criminalitá, ma ne per medies de leges. Un solution del problema del
guerre va venir ne per international concordates, ma per li grand
comercie. E li solution del interlingual problema va venir con li
Universal Lingue.\" F.V. Lorenz critica Occidental pro li divers
pronunciation de c, g, s, y, pro li non-fix desinenties del nómines, pro
li desfacilitá de n\' l\' a mult nationes etc.    Jtt.

 

In Cosmoglotta nr 70, pg 59, in li recension de \"TOLERO\" sr Jtt. pro
mis-comprense ha interpretat Mundilatin ducent principie per Occidental
\"du-cent (i.e. 200) principies\". Nu sr Weisbart scri nos que ducent in
\"Mundilatin\" es Occ \"ductent\" e ne \"200\", e que de su
\"Mundilatin\" have ne \"ducent principies\" (quam sr Jtt. credet) ma
solmen \"un ductent principie\". In ultra sr W. fa nos atenter pri un
mis-ductent print-erra in linea 11 de infra, u on mey leer Mundi-Latin
vice \"Hundi-Latin\". Noi tre regreta ti erras e peti li meritosi autor
por pardon.   Red.

 

OFICIAL BULETINO (idistic) nr 11 (editoría P. Joosten, 43, Geldofstraße,
Antwerpen-W.), informa que li Ido-Gruppe de Frankfurt am Main changeat
su nómine a \"Weltsprache-Verein Frankfurt a. M.\", e que in li comité
de ti societé es idistes e occidentalistes. Unesim presidente es senior
Dr. Auerbach, duesim presidente senior Dr. Wormser. Chascun membre
recive tam \"Oficial Buletino\" quam \"Cosmoglotta\". Li sam numeró de
ti jurnale redactet de senior A. Matejka (15. Avenue des Écoles,
Villemomble, Seine, Francia) contene un raport de Dr. Auerbach pri li
\"Meeting of Linguistic Research) vide Cosmoglotta, nr 70, pg 61 e 62)
ex quel noi extracte li sequent lineas: \"Leente li procotolles del
reuniones mult persones va regretar que per tam mult expenses ne plu
mult ha esset atinget\... Seniora Morris have certmen un special
simpatie por Esperanto, ma to ha esset demonstrat in null maniere in li
conferentie\... yo opene que noi ne posse atender li resultates del
labores comensat de IALA. Si ili va esser executet secun li programma
elaborat durant li conferentie de Prof. Funke con Seniora Morris, ili va
durar forsan pluri decennies. Si noi ne ha successat antey proposir un
lingue suficent bon usabil e obtener su introduction in li scoles, noi
va har laborat por un utopie. Li international relationes ha developat
se til un gradu non-expectat. Li introduction de un lingue auxiliari

 

 

-97-

 

ha devenit un beson urgent, e noi deve laborar per omni nor eforties por
que bentost un neutral constructet lingue mey esser selectet quam
auxiliari; altrimen alquel lingue national va ocupar ti loc.\" Tre just,
e pro to noi ne es adherentes de omni max divergent sistemas, ma noi
propaga ti sistema quel es max facilmen introductibil, i.e. Occidental.

 

MONDO, Stockholm (che P. Ahlberg, 54 Brahegatan, Stockholm 8), apari nu
quam jurnale de Novial in un bell equipation. Nr 1 (231) comunica, que
presidente del \"Unione novialiste international\" es J. Barral,
secretario P. Ahlberg. Li \"non-partisan\" dan \"Societé por li
international Lingue auxiliari\" (6 Sundvej, Hellerup) dismisse
gratuitmen micri novial-grammaticas contra inviation del portein ante.
Ex li articul introductori noi cita: \"Interlingue exista nur in Oficie
de instrumente. Lu non es self-eme\" (i.e. Interlingue existe solmen
quam instrument. It ne es self-scop). Ma si to es just, on deve crear un
instrument facilmen manuabil del homes queles deve usar it con omni lor
particularitás, e on ne deve crear un instrument por quel on deve in
unesim transformar li mentalitá del homes europan e apropriar les novi
customes de pensada e scrition. In quel lingue on trova sene (scene, ma
ni L senex \"oldon\", ni senaplante), sent (cent, ne senti), sentio
(sensation), sinu (sin to, ne sinu), sone (zone, ne son), suave (zuavo,
e ne suavi), taso (discretion), quum es tum? (quo es to?) \-- It sembla
que Novial tamen es \"self-eme\", quasi un sport por filofoneticos, ma
ne un instrument por homes del interlinguistic practica; it es inferior
in ti relation mem a Esperanto. Per tal fonetic metodes on barbarisa li
lingue international, sam quam on ha fat to per li ortografic reformes
in german (1901), hispan, italian etc. \-- Nr 2 (232) contene
gratulationes a Professor Jespersen pro su 70-m anniversarie e un curt
biografie del jubilant scientist.

 

ARBEITER-ESPERANTIST, nr 8, Leipzig, recomenda in un recension li letura
del libre \"Occidental, die Weltsprache\". H. Muravkin discusse
Occidental in un special articul. Il fa li artificie criticar Occidental
sin inserter mem un unic frase in Occidental. In fine li scritor
constata: \"Esperanto ne besona timen li nov concurrent, ma it va
prender ex it omnicos bon valorós, un pos un, quam it prendet e va
prender ex Ido e centenes de altri sistemas, forjettante les depoy quam
presset citrones.\"

 

AUSTRIA ESPERANTISTO, Wien, nr 6, tracta Occidental in un articul \"Cxu
denove Esperantokrizo?\" Li autor studiat Occidental tre superficialmen.
Il reputa \"esset\" quam form artificial: ergo ti doctor de filosofie
mem ne conosse latin. Il asserteque \"quo de Wahl nu reprochante di pri
Esperanto, to partmen ja quelc noncontentos ex nor ranges assertet ante
plu quam duant annus\"; ma il ne save que Wahl, un ancian Esperantist e
corespondente de Zamenhof, esset inter ti noncontent esperantistes ante
plu quam 20 annus. In ultra li articul contene print-erras queles
demonstra un significativ desestim por linguistic problemas.

 

 

-98-

 

Divers

 

Un reunion amical de nor co-idealistes in STRASBOURG eventet jovedí li
26 junio sub li presidentie de Sr. L.M\> de Guesnet, presidente del
O.S.F. Assistet Senioras Bricka, Gruber, Schwab e Brisach, professoras,
Seniores Dominon e Bohin, directores de scoles. Sr de Guesnet fat un tre
interessant discurs pri su experienties in li interlinguistic movement e
pri li possibilitás de usation immediat de Occidental. Sa Bricka e Sr
Dominos enunciat lor entusiasme por Occidental e adjuntet que ili va
laborar seriosmen por auxiliar nor propagande secun lor medies.   G.B\>

 

Occidental sur li ocean

 

Nor colaborator Prof. Theodor L. KREBS ha emigrat de München in Germania
a Ecuador in Sudamerica, de u il ha inviat al redactor de Cosmoglotta un
epistul ex quel noi extrae li sequent passus interessant apartmen por
occidental-propagandistes:

 

Tre estimat senior Pigal\... Ci in Guayaquil, u yo es un del 48
professores del Colegio Vicente Rocafuerte, yo espera, pos har acomodat
me, posser far propaganda por Occidental. Sr Karl Gersch, qui anc es
ocupat in li Collegio (quam unic germano ultra me), ja ha promesset me
su colaboration.

 

Nu pri li evenimentes sur li nave\... In un vésper in li curs del
conversation on tuchat li question de international lingues, e anc de
Esperanto. Li usual por e contra. Li medico del nave assertet, que per
latin on facilmen posse leer Esperanto. Nequi savet alquicos plu precis.
Null hom conosset un del sistemas; solmen li doctor, quam dit, unquande
ha leet un Esperanto-textu. Comprensibilmen to vell esser un necessitá,
li unes opinet. To ne es possibil, dit li altres. In fin yo prendet li
parol. Ad unesim yo contradit al doctor: On ne posse leer Esperanto
immediatmen, si on ne ha aprendet it antey. No, dit li doctor, yo quasi
sempre posset divinar li sense. Naturalmen on posse interpretar ne
omnicos, tamen un grand part. Ha aparit un lingue plu bon quam
Esperanto, dit yo. Do apen, replicat li ronde. In fact: Occidental,
Occidental??? Quo es to? It es, yo continuat, simil a un romanic lingue,
precismen tam elegant, tam flexibil e sammen tam sonori e solmen un
decesim part tam desfacil\... Yo parla que chascun de vos strax posse
leer ti lingue. Sin hat studiat it jamá??? - Ples atender.

 

Poy yo curre in mi cabine, porta ad supra du epistules inviat a me del
Central Oficie del Occidental-Union, yo mette les sur li table e lassa
nor bon Occidental parlar por se self. Chascun parol yo comprende, di li
old doctor. On deve conosser solmen un poc latin. Es nullmen necessi,
interclama un yun comerciante de Hamburg, per anglés to es facil in egal
gradu. To in fact es tre interessant, opine li doctor, yo ancor ne ha
audit ni un parol pri it. \-- Ili omnes concorda que Occidental es ne
solmen bell, ma tre practic e es valent que on ocupa se plu detalliatmen
pri it\...

 

 

-99-

 

Si omnicos tam successe quam noi plana, noi de Ecuador va laborar li
altri sudamerican states. Senior Gersch e yo va fundar anc un
Occidental-gruppe ci.

 

Con mult cordial salutationes anc al altri coidealistes

vor   Theodor L. Krebs.

 

\*

 

Apelle al interlinguistes

 

Con exception de su manuale de Volapük nequel ovre de Julius LOTT es plu
recivibil in li comercie. Pro que just li opiniones e labores de ti
interlinguist have un grand signification por li historie del natural
scole de interlinguistica (vide Cosmoglotta nr 68. pg 14..20), li
Central Oficie del Occidental-Union have li intention editer pri ti tema
un brochura de adminim 24 págines in li formate de «Cosmoglotta». Un
parte del necessi moné es ja parat, precipue anc per un prestage de öS
250 de senior Heinrich Lott. un nevo de Julius Lott. Nu es necessi
adminim ancor öS 100: ergo ti coidealistes queles vole promover li
edition de ti ci brochura. mey precomendar adminim exemplares de ti
brochura (precie admaxim öS 1,50) o prestar al Central Oficie summas
partial de adminim 15 öS. Ti ci subventionatores va reciver li brochura
ye un precie moderat in calculation a lor conto antecipatori. Li libre
va contener excerptes ex omni tre interessant publicationes de Julius
Lott, queles nu es\
totalmen exhaustet. Do plu grand li disponibil summa de pecunie va
esser, plu grand va esser li contenete del nov edition. Si li pecunie va
esser un multiplic del supra indicat summa, li númer del págines
republicabil anc va esser un multiplic del supra indicat.\
OCCIDENTAL-UNION\
Central Oficie\
\
Es-que Esperanto va perir?\
Mult amicos opine que va venir li témpor que Esperanto va desaparir quam
unquande desaparit Volapük sin lassar surviver alquel organisation,
alquel institute o alquel revuette. No. li situation de Esperanto es
total altri. Quam on save, por Esperanto ha esset fat quelc legates, in
part tam grand que li capitale resta intact e que solmen li interestes
es consumat. Nu, si talmen li capitale resta e ne va esser destructet
pro un inflation de moné o pro un altri\
financial catastrofe, li capitale va sempre producter li interestes e
ili va dever esser consumat por Esperanto, mem si omni esperantistes va
har devenit occidentalistes. Do sempre quelc persones va dever propagar
li lingue de Zamenhof.\
\
Ti reflexiones fa memorar que it es un erra creder que un bon afere
posse viver sin financial base e que it prepara self su via al victorie.
To es fals. Ples vider Pirro, quel havet un solution plu bon quam
Esperanto ja ante Volapük (in 1868). Ma Pirro ne investit li necessi

 

 

-100-

 

pecunie e ne applicat li necessi methodes de reclame por propulser su
lingue.\
 \
Sempre es necessi un publicitá max grand possibil, i.e. reclame. i.e.
moné, anc por un bon cose. Do si Occidental deve ne perir, si it deve
perseverar in li combatte por li existentie. noi ne solmen besona un bon
instrument, un bon lingue (to es solmen un afacilation si li altri
condition es satisfat). ma noi besona anc moné, moné e denov moné.\
\
Videant consules, ne quid res occidentalistica detrimenti capiat! -o-\
\
\-\-\-\--\
\
Avise al abonnates de Cosmoglotta.\
\
Pro que noi ancor ne successat fixar li budgete de Cosmoglotta e del
Occidental-Union por 1931, noi informa nor letores. que it es possibil
que li numeró novembre-decembre de Cosmoglotta va aparir con un
retardation, sam quam li ultim numeró de 1929. Nam probabilmen it va
esser necessi que noi comunica in ti ultim numeró del annu current, un
changeament del conditiones e del precie de abonnament.\
\
Pro ti causes on mey payar li abonnament por 1931 ne ante recive del
numeró novembre-decembre. Redaction e Administration.\
\
\-\-\-\--\
\
Si vu vole dar a vor filies un bon education comercial e linguistic,
misse les durant un annu scolari in li\
\
MODERN SCOLE\
DE COMERCIE E LINGUES\
\
Tel. 33-28  Director: G. BOHIN  TEl. 33-28\
\
7, Place de Bordeaux - STRASBOURG (Francia)\
\
 Section comercial: Contabilitá - Stenografie - Dactilografie -
Stenotipie - Corespondentie comercial.\
\
Section lingual: Francés - German - Anglés - Occidental.\
\
Adaptation del francés stenografie a German, Anglés e Occidental\
\
Curses in scole o per corespondentie\
\
Programma es misset gratuitmen a chascun person qui peti it.\
\
10% rabatte a membres del Occidental-Union o abonnates de Cosmoglotta.\
\
\-\-\-\--\
\
 \
Eigentümer, Herausgeber u. Verleger: Occidental-Union, Sitz: Mauer bei
Wien. Verantwortlicher Redakteur. Ing. Engelbert Pigal, Liesing bei
Wien. Druck: Milan Nedvídek, Tábor.
:::
