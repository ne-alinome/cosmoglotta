<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en">
<head>
<meta http-equiv="content-type" content="text/html; charset=utf-8" />
<link rel="stylesheet" type="text/css" href="http://vs1.pbworks.com/shared/statics/embedded-m-prod-v15015099.css" />  
<title></title>
<base target="_top" />
</head>
<body class="wikistyle wget">
<h1>Cosmoglotta B 033 (apr 1942)</h1>
<br />
<div id="displaycontent">
<p>COSMOGLOTTA</p>
<p>&nbsp;</p>
<p>Oficial Mensual Organ del Occidental-Union</p>
<p>&nbsp;</p>
<p>Redaction e Administration</p>
<p>&nbsp;</p>
<p>INSTITUTE OCCIDENTAL, Chapelle (Vaud), Svissia</p>
<p>&nbsp;</p>
<p>Serie B, poligrafat. April 1942 - N° 33(4)</p>
<p>&nbsp;</p>
<p>----------</p>
<p>&nbsp;</p>
<p>LI PROBLEMA DEL LINGUE UNIVERSAL</p>
<p>&nbsp;</p>
<p>Un nov candidatura!</p>
<p>&nbsp;</p>
<p>Li númere del existent projectes de L.I. ancor ne es suficent. Noi inregistra un nov candidatura, ma ti-ci</p>
<p>&nbsp;</p>
<p>vez it acte se pri un lingue natural... le german!</p>
<p>&nbsp;</p>
<p>Ti facte es exposit in un tre interessant articul publicat in li nr. 303 (30.12.41) del "Berner Tagwacht" sub li</p>
<p>&nbsp;</p>
<p>titul: "Die Sprachliche Situation Europas" (Li situation lingual de Europa). Li autor, sr. A. Baux(?) exposi</p>
<p>&nbsp;</p>
<p>in it li situation na(?????) aparition de nov lingues national pos li ultim guerre. Il ne nega al litt popules li</p>
<p>&nbsp;</p>
<p>jure usar su propri lingue por li developation del (????) national e il trova mem ti evo(???) tro natural e</p>
<p>&nbsp;</p>
<p>ínevitabil. Ma ti particularisme intronat(?) in lingual dominia accentua ancor li desfacilitás causat per li</p>
<p>&nbsp;</p>
<p>manca de un lingue supranational quam medie de intercomprension auxiliari por omnes. Li latin quel</p>
<p>&nbsp;</p>
<p>ludet ti rol in li medievie ha morit, ma anc su successores, li francés e anglés, nequande ha successat</p>
<p>&nbsp;</p>
<p>assecurar se li suprematie in ti dominia.</p>
<p>&nbsp;</p>
<p>Ma hodie li germanes prepara sistematicmen li introduction de lor lingue quam idioma auxiliari</p>
<p>&nbsp;</p>
<p>-37-</p>
<p>&nbsp;</p>
<p>universal. Ili desira per to augmentar li influentie de lor cultura national secun li exemple del francés in li</p>
<p>&nbsp;</p>
<p>18-ésim secul. Esque ili va successar ta u omni altri lingues ha fallit ?</p>
<p>&nbsp;</p>
<p>Li problema have du aspectes: li lingual e li politic. Lass nos considerar li duesim. Li romanos ha imposit</p>
<p>&nbsp;</p>
<p>lor lingue al popules del landes conquestat e anc li anglés ha devenit li lingue de civilisation de omni</p>
<p>&nbsp;</p>
<p>territorias queles ha esset anexet quam colonies al imperia britannic. Ma ta u li popules victet posset</p>
<p>&nbsp;</p>
<p>oposir a lor dominatores un civilisation national de valore egal o superiori (grecos contra romanos,</p>
<p>&nbsp;</p>
<p>finlandeses contra russos, boeres contra angleses) li lingues national ha conservat lor situation</p>
<p>&nbsp;</p>
<p>predominant. Or, to es precismen li situation con quel li germanes va esser confrontat in lor prova imposir</p>
<p>&nbsp;</p>
<p>lor idioma al popules europan. Per li sistematic elimination de cert lingues etnic quam lingues national e</p>
<p>&nbsp;</p>
<p>oficial, it va naturalmen esser possibil augmentar li importantie del german quam medie de</p>
<p>&nbsp;</p>
<p>intercomprension, ma, quam remarca tre justmen li autor del articul, in quant li mancant pretitá</p>
<p>&nbsp;</p>
<p>psicologic del popules subjugat va oposir se quam obstacul al aspirationes mundlingual del dominatores,</p>
<p>&nbsp;</p>
<p>to solmen un atentiv observation del evolution va demonstrar.</p>
<p>&nbsp;</p>
<p>Mem, si noi admisse que ti obstacul es victibil, it resta ancor quam cardinal desfacilitá li trappes del</p>
<p>&nbsp;</p>
<p>german grammatica. It ne existe un sol lingue etnic sat facil por posser luder li rol de un lingue auxiliari</p>
<p>&nbsp;</p>
<p>universal. E anc li german ne fa un exception a ti regul... in contrari! Si it existe lingues practicmen</p>
<p>&nbsp;</p>
<p>ínaprensibil por forenos, li german ocupa in ti liste un del unesim rangs. Li promotores del german quam</p>
<p>&nbsp;</p>
<p>lingue international comprende to self, nam ili es nu ocupat per li preparation de un project de reform de</p>
<p>&nbsp;</p>
<p>quel li scope es eliminar</p>
<p>&nbsp;</p>
<p>-38-</p>
<p>&nbsp;</p>
<p>cert desfacilitás in scrition e ortografie. Li unesim passu ja ha esset fat per li adoption del alfabet</p>
<p>&nbsp;</p>
<p>latin benque ti-ci hat esset difamat in comensa quam "desgermanic". Hodie omni comunicationes oficial</p>
<p>&nbsp;</p>
<p>e li ductent gazettes es printat in lítteres latin. Li reform del ortografie quel secun li jurnal "Das Reich" es</p>
<p>&nbsp;</p>
<p>nu in preparation, va probabilmen aportar li supression del majuscules in li interior del frase, li</p>
<p>&nbsp;</p>
<p>unification del scrition f vice ph e f vice v e un simplification del regules concernent li vocal-quantitá (i, ie,</p>
<p>&nbsp;</p>
<p>ieh, etc.).</p>
<p>&nbsp;</p>
<p>Ti project de reform es certmen tre interessant e it constitue mem un imens progress, ma it ne fa desaparir</p>
<p>&nbsp;</p>
<p>li cardinal desfacilitás del lingue. Li grammatica es plen de arcaismes ínutil: li declination obedi a null</p>
<p>&nbsp;</p>
<p>regules precis, li adjective have formes ínutilmen complicat e it manca al lingue li claritá, flexibilitá,</p>
<p>&nbsp;</p>
<p>precision e elegantie del francés. Quam medie de intercomprension universal it es un instrument mult tro</p>
<p>&nbsp;</p>
<p>complicat por posser esser usat de forenos con un minimum de corectitá in expression, e de fluentie un</p>
<p>&nbsp;</p>
<p>parlada. Ex li german de Goethe li popules extran vell far lu sam quam ha fat ex li lingue ciceronic li</p>
<p>&nbsp;</p>
<p>ibericos, li gallos... e mem li romanos self. Tis qui ama realmen li lingue german pro su intrinsic qualitás</p>
<p>&nbsp;</p>
<p>(nam it have anc qualitás, ne solmen defectes) ne posse desirar un tal evolution coruptiv. Caveant</p>
<p>&nbsp;</p>
<p>consules...</p>
<p>&nbsp;</p>
<p>Yo raportat in supra, pro sucie de objectivitá, cert considerationes del autor del articul concernent li</p>
<p>&nbsp;</p>
<p>politic aspecte del problema, ma quam organisation strictmen neutral it ne es nor tache, prender self parti&nbsp;</p>
<p>&nbsp;</p>
<p>in li controverse. To quo interessa nos es li purmen linguistic látere del question e ci noi vole retener un</p>
<p>&nbsp;</p>
<p>precios constatation. Sempre on oposi</p>
<p>&nbsp;</p>
<p>-39-</p>
<p>&nbsp;</p>
<p>a noi mundlinguistes li ínmutabil leges del "sacrosanct" evolution del lingues vivent e on qualifica quam</p>
<p>&nbsp;</p>
<p>attentate al natura li max timid prova, modificar li structura morfologic del lingues etnic in li sens de un</p>
<p>&nbsp;</p>
<p>plu rational adaptation al exigenties del modern vive. Or, li modification del ortografie german quel,</p>
<p>&nbsp;</p>
<p>quam dit in supra, sta nu in preparation constitue sin alcun dúbit li max radical reforma ortografic quel ha</p>
<p>&nbsp;</p>
<p>alquande esset projectet. E por un tal modification esset suficent un imperativ ukas del autoritá del land</p>
<p>&nbsp;</p>
<p>concernet. Noi have ci un prova pri li predominantie del necessitás del vive e del colaboration</p>
<p>&nbsp;</p>
<p>international súper li rutine.</p>
<p>&nbsp;</p>
<p>A. Matejka</p>
<p>&nbsp;</p>
<p>----------</p>
<p>&nbsp;</p>
<p>VOLTAIRE E DEO.</p>
<p>&nbsp;</p>
<p>Voltaire incontrat un litt boy e dit le:</p>
<p>&nbsp;</p>
<p>-- Escuta: Vide tu ti árbor cargat per pomes? Nu tu va reciver omnes si tu responde a mi question: Esque</p>
<p>&nbsp;</p>
<p>tu posse dir me ú es Deo ?</p>
<p>&nbsp;</p>
<p>Li infant sta un moment inbarassat, poy levante subitmen li ocules, il dit con vivacitá:</p>
<p>&nbsp;</p>
<p>-- Vu, Senior, esque vu vell posser dir me ú il ne es?</p>
<p>&nbsp;</p>
<p>Ti parol esset un colp de fúlmin por Voltaire. Il detornat se, comensat a marchar con grand passus e</p>
<p>&nbsp;</p>
<p>abandonat tá li pomes e li infant, quel ne dubitat se pri su triumf.</p>
<p>&nbsp;</p>
<p>LI PRENOMIN MAX FREQUENT.</p>
<p>&nbsp;</p>
<p>Li erudite sved Karlson, just declarat, pos long reserches, que li prenómine Anna es ti quel porta li max</p>
<p>&nbsp;</p>
<p>mult féminas del munde. Secun su statisticas, in li latin, germanic e slav landes, 96 milliones de féminas</p>
<p>&nbsp;</p>
<p>vell nominar se talmen, contra que solmen 91 milliones vell portar li car nómine de Marie.</p>
<p>&nbsp;</p>
<p>----------</p>
<p>&nbsp;</p>
<p>Ti quel have esprite deve jettar it a su ínamicos e dar it a su amicos. Gozian</p>
<p>&nbsp;</p>
<p>-40-</p>
<p>&nbsp;</p>
<p>VARIETÁS</p>
<p>&nbsp;</p>
<p>** Li section Biel del "Europa-Union" arrangeat ye le 18 februar un vésper de discussion pri li problema del</p>
<p>&nbsp;</p>
<p>introduction de un Lingue international. Sr. Dr. Jaccard, Zürich, presidente del Sviss Esperanto-Societé&nbsp;</p>
<p>&nbsp;</p>
<p>parlat pri "Esperanto quam mundlingue" durant que nor coidealist sr. Denzler de Bienne tractat li tema:</p>
<p>&nbsp;</p>
<p>Pro quo yo transit de Esp-o a Occidental?</p>
<p>&nbsp;</p>
<p>Li exposé de sr. Jaccard esset remarcabilmen objectiv. Il aconosset li plu grand internationalitá de</p>
<p>&nbsp;</p>
<p>Occidental, ma oposit a ti factor de superioritá li facilitá de Esp-o. Nu, noi save que ti "facilitá" es un pie</p>
<p>&nbsp;</p>
<p>supersticie; li esperantistes save to plu bon quam quicunc e it es apen necessi insister. Sr. Denzler ne havet</p>
<p>&nbsp;</p>
<p>mult pena por monstrar li superioritá de Occidental sur li altri projectes de L.I. Regretabilmen pluri</p>
<p>&nbsp;</p>
<p>fanaticos esperantistic perdit lor self-control durant li discurs de nor coidealist. Un de ili, íncapabil refutar</p>
<p>&nbsp;</p>
<p>li argumentes linguistic del representant de Occidental, exaltat in revancha li celebri "idea interna del</p>
<p>&nbsp;</p>
<p>Esperantismo" e pulsat su íntolerantie til acusar noi Occidentalistes har sabotat li munde-pace e esser</p>
<p>&nbsp;</p>
<p>con-responsabil pri li guerre universal! Justmen indignat, nor amico Möckli quel anc partiprendet li</p>
<p>&nbsp;</p>
<p>reunion, oposit li agressivitá de ti fanatico a su assertet pacifism. Noi Occidentalistes have mult amicos</p>
<p>&nbsp;</p>
<p>inter nor coidealistes esperantistic e noi desira viver in pace con tis-ci, ma esque ili ne senti self que it vell</p>
<p>&nbsp;</p>
<p>esser recomendabil, in lor propri interesse, evitar tam deplorabil metodes de combatte, escartante in</p>
<p>&nbsp;</p>
<p>futur de public discussiones elementes queles, por lor fanatisme ínfrenat deshonora li movement</p>
<p>&nbsp;</p>
<p>espistic ?</p>
<p>&nbsp;</p>
<p>** Noi have sub nor ocules li textu de un exposé de nor coidealist Major H. Tanner (Bern)</p>
<p>&nbsp;</p>
<p>-41-</p>
<p>&nbsp;</p>
<p>pri "Die neue Schweiz der Hochwege" (Li nov Svissia del 'alt-vias' alpin). Li recensent leet e releet ti</p>
<p>&nbsp;</p>
<p>exposé con grandissim interesse, tant plu que li project responde precismen a un beson quel il self sentit</p>
<p>&nbsp;</p>
<p>ja sovente durant su restadas estival in li munde alpin.</p>
<p>&nbsp;</p>
<p>In quo consiste ti project?</p>
<p>&nbsp;</p>
<p>Li excursiones in nor montanias es sempre un fonte de joyas e delicies, pro que ili aperte a nor ocules li</p>
<p>&nbsp;</p>
<p>bellitás del divin natura alpin. Ma regretabilmen, li precie payand por ti bellitás es sudore e pena, nam li</p>
<p>&nbsp;</p>
<p>ascensiones es sovente long e exhaustiv. Mult objectes es solmen accessibil a rutinat alpinistes. Nu, li</p>
<p>&nbsp;</p>
<p>remarcabil idé del autor del projecte consiste in li creation de "alt-vias" transversal. Ti vias vell esser</p>
<p>&nbsp;</p>
<p>constructet talmen que ili es atingibil sin pena; ili vell elevar se súper li valleyes a formar un comod medie</p>
<p>&nbsp;</p>
<p>de comunication presc horizontal inter punctus de sam altore! On vell posser atinger comodmen, li un</p>
<p>&nbsp;</p>
<p>pos li altri e per un deliciosi promenada un tot serie de objectes de excursion de queles chascun postular</p>
<p>&nbsp;</p>
<p>antey un penosi ascension e descension. Quel perspectives vell aperter li realisation de ti idé precismen</p>
<p>&nbsp;</p>
<p>por tis a qui un "cura de altore" vell esser specialmen salutari, ma queles ne posse juir ti possibilitá pro lor</p>
<p>&nbsp;</p>
<p>ínsuficent capabilitás alpinistic !</p>
<p>&nbsp;</p>
<p>Que li idé es realisabil sin grand desfacilitás es monstrat del autor per li presentation de un unesim</p>
<p>&nbsp;</p>
<p>concret project de alt-vias extendent se de Maloja til la Funt quel il self etablisset durant un omnisemanal</p>
<p>&nbsp;</p>
<p>restada in su país natal, li Engiadina.</p>
<p>&nbsp;</p>
<p>Noi espera que ti tre bell project va trovar li necessi subtention che li competent instanties.</p>
<p>&nbsp;</p>
<p>** Un amusant incidente! Respondente a un letor</p>
<p>&nbsp;</p>
<p>-42-</p>
<p>&nbsp;</p>
<p>quel petit informationes pri li lingue "Occidental", li redaction del tre conosset semanale "Die</p>
<p>&nbsp;</p>
<p>Weltwoche", afirmat que un tal lingue ne existe (!) e, credente a un miscomprense, dat informationes pri</p>
<p>&nbsp;</p>
<p>li lingue "occitanic". (Occitanie = Languedoc, provincie francés). Naturalmen mult amicos sviss scrit al</p>
<p>&nbsp;</p>
<p>jurnal por far le remarcar su erra e li redaction esset sat amabil por inserter un rectification, publicante in</p>
<p>&nbsp;</p>
<p>extenso (e sin un sol print-erra!) li lettre original in Occidental quel it recivet de nor fervorosi coidealist sr.</p>
<p>&nbsp;</p>
<p>Dr. Fritz Haas, de Winterthur. Ti simplic publication de un textu in Occidental sin alcun comentarie,</p>
<p>&nbsp;</p>
<p>suficet por excitar li curiositá e li interesse de sat mult letores queles petit plu detaliat informationes de</p>
<p>&nbsp;</p>
<p>nor Centrale de Chapelle. Un calid mersí al redaction de "Weltwoche!"</p>
<p>&nbsp;</p>
<p>----------</p>
<p>&nbsp;</p>
<p>Un sagi credo chinés.</p>
<p>&nbsp;</p>
<p>To es un precepte de Confucius, quel rememora li "Revue de l'Efficience":</p>
<p>&nbsp;</p>
<p>Por directer un land, on deve ante omnicos directer un familie.</p>
<p>&nbsp;</p>
<p>Por directer li familie, on deve regular su córpor per un internament moral.</p>
<p>&nbsp;</p>
<p>Por regular li córpor, on deve ante omnicos regular su spiritu, *on deve ante omnicos esser sinceri in su</p>
<p>&nbsp;</p>
<p>intentiones. * e por to</p>
<p>&nbsp;</p>
<p>E por esser sinceri in su intentiones, on deve ante omnicos augmentar su conossenties.</p>
<p>&nbsp;</p>
<p>----------</p>
<p>&nbsp;</p>
<p>Telepatie.</p>
<p>&nbsp;</p>
<p>-- Esque vu concorda con li teorie secun quel li marito e li marita sovente pensa in sam témpor pri li sam</p>
<p>&nbsp;</p>
<p>cose ?</p>
<p>&nbsp;</p>
<p>-- O yes, cert. Por exemple, ye ti moment, mi marita just pensa pri quo ella va dir me proque yo va</p>
<p>&nbsp;</p>
<p>retrovenir tard ho-vésper...e yo anc !</p>
<p>&nbsp;</p>
<p>-43-</p>
<p>&nbsp;</p>
<p>"ARMEA TERMINARO"</p>
<p>&nbsp;</p>
<p>Sub ti titul, li Esperantistes ha editet un litt brochura contenent li max usual expressiones del "arte"</p>
<p>&nbsp;</p>
<p>militari. It es conceptet quam contribution al futur organisation militari sur base universal. It va interessar</p>
<p>&nbsp;</p>
<p>nor letores, qualmen li términos de guerre es traductet in Esperanto. Vi un excerpte con li corespondent</p>
<p>&nbsp;</p>
<p>traduction in Occidental :</p>
<p>&nbsp;</p>
<p>Esperanto Occidental</p>
<p>&nbsp;</p>
<p>Divizia generalo general de division (general divisionari)</p>
<p>&nbsp;</p>
<p>brigadestro brigadero</p>
<p>&nbsp;</p>
<p>estro superior</p>
<p>&nbsp;</p>
<p>legio legion</p>
<p>&nbsp;</p>
<p>milico milicie</p>
<p>&nbsp;</p>
<p>precizpafisto tirero, fusilero</p>
<p>&nbsp;</p>
<p>taĉmento detachement</p>
<p>&nbsp;</p>
<p>kromsako sac de provision</p>
<p>&nbsp;</p>
<p>paksako sac dorsal</p>
<p>&nbsp;</p>
<p>garnizonejo garnison</p>
<p>&nbsp;</p>
<p>nenieslando "no-man's-land"</p>
<p>&nbsp;</p>
<p>pikdrato ferrofil dentat</p>
<p>&nbsp;</p>
<p>posteno posto</p>
<p>&nbsp;</p>
<p>tranĉeo tranché</p>
<p>&nbsp;</p>
<p>civilulo civilist</p>
<p>&nbsp;</p>
<p>deploji disvoluer</p>
<p>&nbsp;</p>
<p>dizerti deserter</p>
<p>&nbsp;</p>
<p>evakui evacuar</p>
<p>&nbsp;</p>
<p>forpermeso permission</p>
<p>&nbsp;</p>
<p>gerilo guerrilla</p>
<p>&nbsp;</p>
<p>skolti spiar, reconosser</p>
<p>&nbsp;</p>
<p>sieĝi assedie</p>
<p>&nbsp;</p>
<p>maŝinpafilo mitrallia</p>
<p>&nbsp;</p>
<p>nigrumo obscuration</p>
<p>&nbsp;</p>
<p>flamĵetilo lansa-flamme</p>
<p>&nbsp;</p>
<p>ellasilo fusil-clave</p>
<p>&nbsp;</p>
<p>prajmo inflammette</p>
<p>&nbsp;</p>
<p>----------</p>
<p>&nbsp;</p>
<p>-44-</p>
<p>&nbsp;</p>
<p>Recidiv savagies</p>
<p>&nbsp;</p>
<p>In Storrington du yun persones - un senior Byngham e un senioretta Crick - devet responsar pri har causat</p>
<p>&nbsp;</p>
<p>un public scandale. In li forest vicin ili hat promenat sin vestimentes.</p>
<p>&nbsp;</p>
<p>"Yo suposi, que vu es adherentes del tal-nominat nudisme".</p>
<p>&nbsp;</p>
<p>"Noi es gimnosofistes", declarat sr. Byng.</p>
<p>&nbsp;</p>
<p>"Quo es to ?"</p>
<p>&nbsp;</p>
<p>"Li religion del future. Sagiess sur li base de rational cultura corporal. Tant homes lamenta li paradis</p>
<p>&nbsp;</p>
<p>perdit. On solmen besona jettar su vestimentes - e ja it es retro-ganiat."</p>
<p>&nbsp;</p>
<p>"To sembla me dubitabilissim. Desde que Adam manjat del árbor del conossentie, li primitivitá ha passat.</p>
<p>&nbsp;</p>
<p>Omnicos quo depoy presenta se quam simplicistic o primitiv es sive considerabilmen índevelopat sive</p>
<p>&nbsp;</p>
<p>evident charlatanisme. Quelcvez mem ambiciosi. Ma abstraet de to vu vive inter homes e deve haver li</p>
<p>&nbsp;</p>
<p>amabilitá conformar vos al mores queles ha format se inter ili. Si vu vole viver quam savagies, Anglia ne es</p>
<p>&nbsp;</p>
<p>li apt plazza, yo time."</p>
<p>&nbsp;</p>
<p>"Noi just vole introducter to ci", dit senioretta Crick, "noi es plen de misfidentie contra li civilisation. Li</p>
<p>&nbsp;</p>
<p>vestition es un mismore. Hay féminas queles prostitue se por strumpes silkin, e mannes queles trahi lor</p>
<p>&nbsp;</p>
<p>deo por bon vestimentes".</p>
<p>&nbsp;</p>
<p>"Quel es vor profession, senior Byngham ?"</p>
<p>&nbsp;</p>
<p>"Vestimentero. It es just to: li serie del homes vestit de me apari in mi somnies. Yo plu ne posset suportar</p>
<p>&nbsp;</p>
<p>intruder mi propri cliché-formes a foren creaturas".</p>
<p>&nbsp;</p>
<p>"naturalmen li civilisation have su cliché-formes. Ma li íncivilisation have mem plu! Sin conventiones on</p>
<p>&nbsp;</p>
<p>ne posse viver necú."</p>
<p>&nbsp;</p>
<p>"Noi postula li jure viver in nor maniere!"</p>
<p>&nbsp;</p>
<p>"Si vu ne fa vider vos necú - yes. Ma si vu</p>
<p>&nbsp;</p>
<p>(secue p. 46)</p>
<p>&nbsp;</p>
<p>-45-</p>
<p>&nbsp;</p>
<p>CONCURS DE TRADUCTION</p>
<p>&nbsp;</p>
<p>Italian:</p>
<p>&nbsp;</p>
<p>Il professore Virchow era un temuto esaminatore. Una volta si fece nominare da uno studente la</p>
<p>&nbsp;</p>
<p>medicina, che doveva essere prescritta in un caso di malattia precisamente prescritto.</p>
<p>&nbsp;</p>
<p>"Bene! E che dose darebbe ?"</p>
<p>&nbsp;</p>
<p>"Una cucchiaiata, signor professore !"</p>
<p>&nbsp;</p>
<p>Poi la commissione esaminatrice si ritirò per deliberare. Dopo qualche minuto venne in mente al</p>
<p>&nbsp;</p>
<p>candidato che la dose da lui indicata era troppo grande, e tutto agitato si precipitò nella sala di consiglio.</p>
<p>&nbsp;</p>
<p>"Si devono dare soltanto dieci goccie!"</p>
<p>&nbsp;</p>
<p>"Mi rincresce", disse Virchow, "l'ammalato è già morto!"</p>
<p>&nbsp;</p>
<p>Ples inviar li supra textu traductet a Occidental ante li 1-ésim may 1942 al Institute Occidental,</p>
<p>&nbsp;</p>
<p>CHAPELLE (Vaud), Svissia.</p>
<p>&nbsp;</p>
<p>RESULTATES (Nr. Februar)</p>
<p>&nbsp;</p>
<p>Sr. Major H. TANNER (Bern), traductet de Occidental a romanch su lingue matrin: T.B.F.</p>
<p>&nbsp;</p>
<p>Sr. G. BEVILACQUA (Pavullo), traductet a francesi: T.B.</p>
<p>&nbsp;</p>
<p>Noi es astonat har recivet til nu poc labores de traduction. Noi vell desirar conosser li motives de ti</p>
<p>&nbsp;</p>
<p>abstention. Esque li textus selectet es tro desfacil ? Noi vell reciver con grand plesura suggestiones pri</p>
<p>&nbsp;</p>
<p>eventual ameliorationes o modificationes del actual forme de ti concurses.</p>
<p>&nbsp;</p>
<p>Noi espera publicar in li proxim numeró un textu in sved.</p>
<p>&nbsp;</p>
<p>----------</p>
<p>&nbsp;</p>
<p>(fine del págine 45)</p>
<p>&nbsp;</p>
<p>fa promenadas de propaganda tra li parcs de homes civilisat, tande noi deve impedir vos. Nam in fine anc</p>
<p>&nbsp;</p>
<p>noi have li jure exister in nor maniere, in nor maniere homan."</p>
<p>&nbsp;</p>
<p>-46-</p>
<p>&nbsp;</p>
<p>UN NOV MANUALE</p>
<p>&nbsp;</p>
<p>Noi have li plesura informar nor letores que li nov manuale de OCCIDENTAL in lingue german quel noi ja</p>
<p>&nbsp;</p>
<p>preanunciat in nor precedent numerós, va aparir bentost (probabilmen in april o may) sub li titul :</p>
<p>&nbsp;</p>
<p>Vollständiger Lehrgang</p>
<p>&nbsp;</p>
<p>der internationalen Welthilfssprache</p>
<p>&nbsp;</p>
<p>OCCIDENTAL</p>
<p>&nbsp;</p>
<p>in 20 Lektionen</p>
<p>&nbsp;</p>
<p>von</p>
<p>&nbsp;</p>
<p>A. Matejka</p>
<p>&nbsp;</p>
<p>Format 148 x 210 mm., 64 págines Fr. 2.--</p>
<p>&nbsp;</p>
<p>To es li unesim ovre ex li serie de libres de queles noi anunciat li edition in nr. 31(1) de COSMOGLOTTA B.</p>
<p>&nbsp;</p>
<p>It va esser un precios auxilie in nor propaganda por Occidental e noi espera que it va permisser nos ganiar</p>
<p>&nbsp;</p>
<p>mult nov amicos e adherentes in German-Svissia.</p>
<p>&nbsp;</p>
<p>Comendas mey esser directet max bentost possibil a :</p>
<p>&nbsp;</p>
<p>INSTITUTE OCCIDENTAL, CHAPELLE (Vaud)</p>
<p>&nbsp;</p>
<p>******************</p>
<p>&nbsp;</p>
<p>Li proxim ovre quel va esser publicat del Institute Occidental es li</p>
<p>&nbsp;</p>
<p>Taschenwörterbuch</p>
<p>&nbsp;</p>
<p>Occidental-Deutsch und Deutsch-Occidental</p>
<p>&nbsp;</p>
<p>Ti libre quel es presentmen in preparation va esser li índispensabil complement del manuale de</p>
<p>&nbsp;</p>
<p>Occidental. Noi espera que mersí al bon volentie de nor amicos e subtentores, noi va posser publicar it</p>
<p>&nbsp;</p>
<p>ancor in li curs del venient estive.</p>
<p>&nbsp;</p>
<p>Li precie de ti publication ne ja es conosset; noi va informar nor letores quande it va esser calculat. Li</p>
<p>&nbsp;</p>
<p>interessates ja posse comendar ti libre, quel va esser payabil ye reception.</p>
<p>&nbsp;</p>
<p>-47-</p>
<p>&nbsp;</p>
<p>SUBVENTIONES E CONTRIBUTIONES RECIVET (30.3.42)</p>
<p>&nbsp;</p>
<p>Dr. H. Nidecker, fr. 5.--; F. Haller, Fr. 1.--; Ed. Mayor, fr. 1.50; Dr. C.E. Sjöstedt, Fr. 3.--; K. Hamburger, Fr.</p>
<p>&nbsp;</p>
<p>2.--; E. Jenny, Fr. 4.--; K. Müller, Fr. 1.--; D.A. Morris, Fr. 3.--; A. Portmann, Fr. 2.--; H. Björkman, Fr. 4.--.</p>
<p>&nbsp;</p>
<p>SCOED : G. Pidoux, 1 parte.</p>
<p>&nbsp;</p>
<p>Cordialissim mersí ad omni donatores !</p>
<p>&nbsp;</p>
<p>----------</p>
<p>&nbsp;</p>
<p>ERRATUM</p>
<p>&nbsp;</p>
<p>Li ultim parol del historiette Distration de scientist aparit in li ultim nr. de Cg/B, p. 36, fat rupter li cap del</p>
<p>&nbsp;</p>
<p>serchatores: Ples leer SUFICER vice "sucer" !</p>
<p>&nbsp;</p>
<p>----------</p>
<p>&nbsp;</p>
<p>INSTITUTE OCCIDENTAL, CHAPELLE (Vaud)</p>
<p>&nbsp;</p>
<p>have nu li telefon. Su numeró es:</p>
<p>&nbsp;</p>
<p>9'56'56</p>
<p>&nbsp;</p>
<p>Exceptet por urgentissim comunicationes, noi consilia al interessates telefonar inter 21 e 22 cloccas por esser</p>
<p>&nbsp;</p>
<p>cert atinyer li director. Exceptet li mardi del 1 april til li 31 octobre e li mercurdi del 1 novembre til li 31 marte, li</p>
<p>&nbsp;</p>
<p>interessates posse telefonar chascun die del semane.</p>
<p>&nbsp;</p>
<p>Noi anc da li secuent numeros:</p>
<p>&nbsp;</p>
<p>2'34'04 : Sr. A. MATEJKA, presidente del Occidental-Union, La Chaux-de-Fonds, (inter 19-22 cl.)</p>
<p>&nbsp;</p>
<p>3'45'91 : Sr. Ed. MAYOR, presidente del Sviss Association por Occidental, LAUSANNE, (inter 19-22 cl.)</p>
<p>&nbsp;</p>
<p>2'61'11 : Sr. Dr. Fritz Haas, membre del comité del Sviss Association por Occidental, WINTERTHUR (inter 19-22</p>
<p>&nbsp;</p>
<p>cl.)</p>
<p>&nbsp;</p>
<p>----------</p>
<p>&nbsp;</p>
<p>QUESTION: Quo vu fa por li difusion de Occidental ?</p>
<p>&nbsp;</p>
</div>
</body>
</html><!--  -->