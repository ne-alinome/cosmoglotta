Cosmoglotta B 007 (aug-sep-oct 1936)
====================================

\

::: {#displaycontent}
COOSMOGLOTTA-INFORMATIONES

 

Numeró 3 (7)    August-Septembre-Octobre 1936

 

Apari durant chascun trimestre quam suplement a Cosmoglotta printat:

 

Redaction e Administration: INSTITUTE OCCIDENTAL, CHAPELLE (Vaud),
Svissia.

 

Precie de abonnament, junt con COSMOGLOTTA, por 1937: Fr. 3,50 sviss.

\-\-\--

 

 

ABONNAMENT 1937

 

Li precie del abonnament por 1937 resta Fr. 3.50 sviss por COSMOGLOTTA
(6 numerós) e COSMOGLOTTA-INFORMATIONES (4 numerós), in summa 10
numerós.

 

Li abonnament de propaganda (3 ex.) custa Fr. 7.- sviss.

 

COSMOGLOTTA-INFORMATIONES es expedit solmen al abonnates.

 

Exceptet demande del abonnates al abonnament de propaganda, noi expedi
solmen un exemplare de singul numeró de COSMOGLOTTA-INFORMATIONES, pro
que it es destinat solmen al informationes de nor letores e ne al
propaganda.

 

Pri li GARANTES, ples vider quo concerne li OCCIDENTAL-UNION in infra.

 

QUALMEN RECIVER UN ABONNAMENT GRATUIT A COSMOGLOTTA POR 1937?

 

To es simplic! Chascun letor de Cosmoglotta quel recruta tri (3) nov
abonnates por 1937 va reciver Cosmoglotta gratuitmen durant 1937. Si il
recruta 6, 9, 12, etc. nov abonnates, il va reciver 2, 3, 4, etc.
gratuit abonnamentes. Tis, qui desira beneficiar pri ti jure deve self
expedir li moné al administration de Cosmoglotta con li exact adresses
del nov abonnates.

 

CONCURS DE ABONNAMENTES POR 1937

 

Por recompensar nor letores queles recruta nov abonnates por 1937, li
administration de Cosmoglotta institue li 6 sequent premies por tis
queles va recrutar li max grand númer de abonnamentes por 1937 til li
1-esim octobre 1937:

 

UNESIM PREMIE: 1 Lexico Occ.-Occ. (Federn) + Fr. 10.- sviss in
litteratura.

DUESIM PREMIE: 1 Lexico Occ.-Occ. (Federn) + Fr. 5.- sviss in
litteratura.

TRIESIM PREMIE: 1 Lexico Occ.-Occ. (Federn) + Fr. 2.50 sviss in
litteratura.

QUARESIM PREMIE: 1 Lexico Occ.-Occ. (Federn) + Fr. 1.50 sviss in
litteratura.

QUINESIM PREMIE: 1 Lexico Occ.-Occ. (Federn) + Fr. 1.- sviss in
litteratura.

SIXESIM PREMIE: 1 Lexico Occ.-Occ. (Federn) 

 

Li premies va esser distribuet li 1-esim novembre 1937.

\-\-\--

 

OCCIDENTAL-UNION.

 

IMPORTANT: Li membres del Plenum e del Senate, queles ha recivet li
circulares OUC/7 es petit STRAX RETROMISSER IT al Central-Oficie. Ne
obliviar datar e signar it.    Central-Oficie.

 

Pro que, secun li cedules de votation til hodie recivet (20 dec. 36), it
es permisset ja deducter que li nov statutes del Occidental-Union va
esser adopter e validat desde li 1-esim januar 1937, noi comunica a nor
letores li sequent informationes:

 

Desde li 1-esim januar 1937, chascun Occidentalist o
Occidental-organisation, anc omni persones o organisationes, queles
interessa se al eforties fat por li difusion de un international lingue
e de Occidental in particulari posse devenir membre del
OCCIDENTAL-UNION. Li membratu comprende li gratuit abonnament a
Cosmoglotta e Cosmoglotta-Informationes.

 

CONTRIBUTIONES 1937

 

ACTIV MEMBRE: Sviss Fr. 5.-; con abonnament de propaganda sviss Fr. 8.50

 

PROTECTORI MEMBRE: Sviss Fr. 10 till Fr. 49 (recive li abonnament de
propaganda o secun desire posse reciver 1 abonnament de propaganda por
chascun Fr. 10.-)

 

MECEN MEMBRE: Adminim sviss Fr. 50.- (secun desira recive 1 til 5
abonnamentes de propaganda)

 

PERPETUI MEMBRE: U (????) sviss Fr. 500.-. (vide sequent págine)

 

-29-

 

 

Noi espera que omni coidealistes de queles li financiari situation
permisse it, va devenir protectori o mecen membre del OCCIDENTAL-UNION.
Ili va fortmen auxiliar nor movement e noi ja mersia les anticipatmen.

 

Solmen Occidentalistes o Occidental-organisationes es membres ordinari e
tande have li jure de votation. Li altri membres es extraordinari
membres e have voce consultativ.

 

SOCIETÉ DE GARANTES. Pro que COSMOGLOTTA es li oficial organe del
Occidental-Union e que li edition de ti revúe va esser garantit per it,
noi va proposir li dissolution del Societé de garantes. Omni garante
quel desira continuar su auxilie por li edition de Cosmoglotta es petit
devenir membre protectori o mecene, secun li altore de su contribution.

 

BULLETIN DE ADHESION al Occidental-Union. Li necessi bulletin de
adhesion al Occidental-Union va esser adjuntet sive al proxim
Cosmoglotta, sive al proxim numeró de Cosmoglotta-Informationes.

=====

 

EDITIONES:

 

OCCIDENTAL, Limba internationala moderna. Curs de gramatica in limba
romana, de SAESCU. Formate 12 x 16 cm., 40 págines + I-IV. Edition del
representante del Occidental-Union, CRAIOVA, Calea Brestei 27, RUMANIA.
Precie 20 lei = Fr. 0,60 sviss afrancat.

 

Li prefacie es scrit per nor excellent coidealist prof. Géza Hant in
Cluj. Li grammatica self contene omnicos necessi por li studie de
Occidental per persones de ruman lingue. Noi de dubita que it va esser
un potent auxilie por li developament e li diffusion de Occidental in ti
land. Noi desira bon successe a nor amicos!

 

CLAVE OCCIDENTAL-ANGLÉS: Li aparition de ti vocabularium anunciat por li
medie de 1936 ne ha ancor posset evenir. Li cause es que noi atende li
aparition de un altri vocabularium in lingues national concernent li
frequentie del paroles. Pro que noi desira far beneficiar ti clave de ti
labor, noi ancor deve atender.

 

Doc. 143 E: The new Scientific world-language: attack and defense. Ti
document ha esset preparat per sr. S.W. Beer, B.A. Cantab., Teacher\'s
Diploma in the University of London. 4 págines 210 x 297 mm. multiplicat
per duplicator. Precie Fr. 0,10 afrancat.

=====

 

ASSOCIATION POR INTERNATIONAL SERVICIE

 

Nor apelle in li ultim numeró de Cosmoglotta-Informationes havet bon
successe. Noi vide per to, quant va esser util un bon functionament de
APIS.

 

Li ADRESSARIUM anunciat es atendet con ínpatientie. Regretabilmen, pro
que it ha esset ínpossibil inserter un suficent articul pri APIS in li
ultim Cosmoglotta, noi ha decidet prolongar til li 1-esim februar 1937
li ultim date por que li adhesion a APIS mey esser in li adressarium
1937.

 

Noi have anc li plesura informar li membres de APIS que li primitiv
precie del Adressarium 1937 ha esset abassat til Fr. 0,50 sviss. Talmen
omni membres va trovar li possibilitá comprar it.

 

Noi memora que por far printar su foto apu su adresse it es necessi
reciver un fotogramma de 6x9 cm. e inviar nos in sam témpor li custa de
Fr. 3.- sviss.

 

Li membres de APIS queles desira partiprender al sequent sectiones, (1)
Occidental-Presse (OP), (2) Servicie de corection de traductiones (SCT),
(3) Ilustrat lettres circulant inter instructores e professores (ILCI)
es petit informar li direction pri lor desir.

 

QUO VU JA HA FAT?

\*\*\*\*

por li diffusion de Occidental? Necos? \-- Ma nu, vu ne plu deve perdir
témpor. Ples strax demandar materiale de propaganda o ofertar vor
colaboration al:

INSTITUTE OCCIDENTAL, CHAPELLE (Vaud) SVISSIA

 

-30-

 

 

INSIGNE DE OCCIDENTAL

 

In li nr. 111 de Cosmoglotta aparit li decision del Occidental-Union per
quel li tilde in li circul (proposition Ing. E. Pigal) esset adoptet
quam provisori insigne durant 5 annus.

 

Li fabrication de un tal insigne es studiat. Du projectes ha esset nos
presentat per un firma. (1) Li tilde in li circul decupat in massiv
metalle con pingle, cromat da nos plen satisfaction. It es tre bell e
certmen va pleser a omnis. (2) Un simil projecte in form de buton, ma
plen, con li tilde e li circul in blanc sur blu fund, omnicos solidmen
esmaltat.  Pro que li tractation con li firma ne es terminat, noi ne
posse dar li precie hodie, ma to va esser fat in li proxim numeró de
Informationes.

 

Provisori Raporte pri li conferentie de IALA in Copenhag, 26.VIII.1936.

mmmmmmmmmmmmmmmmmmmmmmmmmmmmmmmmmmmmm

 

(Secun íncomplet stenografic noticies. Li definitiv raporte va esser
dismisset de IALA in lingue angles.)

 

Resultate: Li facit(?) del totale esset quelc non-obligant resolutiones
recomandatori de linguistes a IALA. Li expressiones verbal del
resolution es translatet del passate al future: Vice p.e. \"un lingue
quel ha monstrat se utilisabil in practica\" o simil (quo vell
significar = Esp), on recomanda IALA considerar \"un lingue quel vell
monstrar se utilisabil etc.\" Pri un concret sistema ne es parla; Si li
Espistes expectat de ti congresse un concret resolution in favor de
Esperanto, ili ha recivet un fiasco complet.

 

Presentie: In li reunion matinal ca. 20-30 persones. Un final telegramma
salutant sra. Morris mentiona li 25 linguistes in Copenhag. Malgré nor
petida, li presidentie del conferentie refusat enumerar li nómines del
present persones, pro que ti nómines va aparir in li protocolle. Yo
memora li nómines: De Cock Buning (Holland), Collinson (Anglia),
Debrunner (Bern), Jespersen (Copenhag), Haislund (Copenhag), 2 fratres e
stta. Forchhammer (Cphg), Lewy (Berlin), Vendryes (Francia), Wijk
(Holland), Pokorny (Berlin), Otto (Praha), Regula (Brno, Tchec.), v.
Sydow (Lund), Federn.

 

Quam presidente del conferentie functionat Debrunner quam secretario de
Cook Buning, quam representante de IALA Collinson.

 

Collinson es Esperantist, Debrunner, Vendryes e Wijk sembla simpatisar
con Espo; Jespersen e Haislund es Novialistes, Sydow e Federn
Occidentalistes. Ex li parlas del altri professores aparet, que ili
ocupat se ye unesim vez pri li question del L.I.

 

Discussion: Collinson e Jesperson parlat anglés, Wijk e Vendryes
francés, un old senior in ambi lingues, Federn in Occidental, omni
altris in german. Ci ne es referet li complet discussion, ma solmen quo
importa por nos.

 

Pres. Debrunner permisset me exposir nor scrites, ma Collinson retornat
me les strax pro que ili es tendentiosi e IALA ne vell aprobar lor
distribution; il self hat fat comparant textus in omni lingues, durant
que nor contene solmen Esp e Occ.\" Du de ti scrites es distribuet
ínmediatmen ante li comensa del discurse.

 

Debrunner: dat un historie del LI. Li linguistes ne dat til nu suficent
atention al LI, IALA vole ganiar les por to. Historic precursores del
LI. Desirabilitá e ideale ínatingibil del logic classification. Victorie
e decadentie de Vp. Ascension e vivicapabilitá de Esp. Critica pri it
del delegation Ido; plu indulgent: Saussure. EW max ancian colaborator
de Z. Occ ha abandonat mult traditional LI-principies adoptet: un son =
un líttere; monosemie; classificant finales. It aproxima se al adaptat
lingues national quam LsF o Basic. Novial tende a evitar li unilateritás
de Occ. (D. parlat max long pri Esp e Occ.)

 

Sur li historie del LI funda se li activitá de IALA. Li delegation por
Ido hat desirat un IL-oficie. Impedit del guerre. Esperanto esset
proposit al LdN, ma li comission por cooperation intelectual interrat li
idé. It ne deve restar interrat. IALA es neutral inter li sistemas. It
ha preparat scrites por informar li convenit linguistes. Nor congresse
es solmen por facilisar li assistentie in sam témpor e loc quam li
congresse de linguistes, ma absolut separat de it. Li congresse de
linguistes ne va enunciar opinion pri li LI.

 

Collinson: Li LI trova mult desfacilitás: hostilitá extern e desunion
intern. IALA desira finir to e far oficialmen introducter un LI. IALA ne
vale crear un nov lingue, ma selecter un existent sistema quam base del
futur LI. Li unesim selection

 

-31-

 

 

ha restrictet li candidat-lingues a six: Esperanto-Zamenhof - Esperanto
II-Saussure - Ido - Novial - Occidental - LsF. IALA vole null decision
precipitat (\"snap vote\"), ma principies por ducter li deliberationes
in canales. it ha etablisset classes de criteries e desira vor opinion.

 

Interim on ha distribuet du scrites \"Memorandum\" e \"Approved general
criteria\"\* (IALA CC No. 4.)

 

Vi linguistic criteries, ne final, ma considerat quam max acceptabil in
jan. 1936. Presenta se du taches: 1. Constatar in quel gradu chascun de
6 lingues coresponde a o diverge del criteries. 2. Capabilitá de futur
modification (developation) del sistemas. It do ne acte se pri accepter
un sistema 100 % ma pri selecter un base del futur LI. Adveni 1.
Psicologic criteries concernent li aprension. 2. Educational criteries.
3. IALA vell preferer, que on mey concentrar li discussion al \*social\*
criteries, i.e. quel lingues ha trovat entusiasmat adherentes, quo ha
esset fat e atinget in li passate. E quel candidat-lingue sembla haver
li max cert futur. - IALA expecta del linguistes concret suggestiones.

 

Sydow: atacca fortmen Espo: malsanulejo: hospital. Li scientistes besona
un LI, ili vole su conosset nomenclatura e ne va accepter nov paroles.

 

Debrunner: Ci noi ne deve criticar li singul sistemas in singul punctus;
noi deve solmen discusser li criteries proposit de IALA.

 

Collinson replica quelc general paroles pri artificialitá, naturalitá e
internationalitá.

 

Poy li parol es dat a me. Obligat tractar solmen li criteries quel noi
just hat recivet quelc minutes ante comensa del congresse, yo esset
fortiat parlar tot líbermen, sin alcun preparation. Federn (in
Occidental): Li autor de Occ., sr. de Wahl, es impedit assister al
Congresse e peti me quam representante salutar it. Yo va parlar Occ,
demonstrar su sonalitá in practica e espera que vu va comprender. Por ne
esser acusat pri tendentiositá yo restricte me al criteries. Punctu 3
sur p. 5 di, que it ne importa, que li LI deve posser bon traducter
lingues national. Noi opine que li futur LI deve haver sam valore quam
un del grand cultural lingues. Per aconosser ti punctu, li LI vell posir
se conscientmen extra li lingues cultural. - Yo cita un esp-ic autoritá
de prim rang, dr. Privat (comparar 2.a linea del textus comparativ).

 

\[Certe la cxefa tipa karaktero de Esperanto estas la fakto, ke vortaro
kaj gramatiko tiom interpenetras unu la alian, ke ili farigxas
nedisigeblaj. Studo de vortaro sola povas aplikigxi nur al radikoj, kai
tiujn oni ne renkontas nudaj en la parolata lingvo.\]

 

Certmen li max caracteristic trate de Esperanto es li facte, que su
vocabularium e grammatica ha penetrat unaltru in tal gradu, que ili
deveni ínseparabil. Un studie del vocabularium sol posse esser aplicat
solmen al radicas, e tis on ne incontra nud in li lingue parlat.

 

Ha vu comprendet, o deve yo citar li originale in Esp? (null demanda.)
To significa que omni studie de vocabularium sin derivation es
ínsuficent. Li latin radica \"ocul\" ha mutat se in modern lingues a
\"oeuil, occhio, ojo\" ma paroles quam \"oculare, oculist\" trova se in
omni lingues cultural e un lingue cultural deve contener les. Li sistema
de derivation destina milles e milles de paroles, e li scientic
nomenclatura es in grand parte derivates. Si li vocabularium es
discusset, on deve accentuar li importantie del derivation.

 

Debrunner: Yo ne volet interrupter li discurse, ma yo peti nu in future
ne plu parlar alquel LI. To es un propaganda. Omni noi comprende german,
anglés, francés. noi ci ne es quam representantes de LI, e anc prof.
Jespersen ne es ci quam autor de Novial ma in su qualitá de linguist.

 

Ti administrativ remarca - quel mem lassat semblantmen avantage a Occ -
liberat Collinson del risca dever demonstrar Esp in parla.

 

Jespersen: Li criteries stipula que un LI deve esser analitic, ma
conjugation sintetic. To ne es contrastes, li parol \"nationalitá\" es
sitetisat ex analitic partes: nation-al-itá. - Yo ha acceptet li duplic
pronunciation de Occ in Novial. In ultim nr. de Novialiste se trova un
articul in occidentalisat Novial. Yo sta ci

 

\* Ped-note del redaction: Ti criteries postula un LI a quel max bon
vell responder Volapük, e poy Esperanto.

 

-32-

 

 

quam defensor ne del ancian, ma del nov Novial, e espera que it va esser
li LI del futur.

 

Collinson explica pri analitic e sintetic.

 

Debrunner: In comensa li parol \"patrino\" repugnat me. Matre solmen un
feminine de patre? Ma poy yo comprendet. It vell esser ínjust criticar
un sistema secun singul punctus. Importa li practic usation. LI ne deve
aspirar traducter Goethe.

 

Sydow: Un discussion sin critica es ínpossibil. Ne linguistes ma altri
scientistes besona LI. Un pidgin por turistes ne have valore por
scientistes. Importa li homes in international relationes. Li entusiasme
de un societé por in sistema de LI ne posse esser scientic criterie. On
ne deve mixter apriori e aposteriori, li lingue deve esser purmen
aposteriori.

 

Jespersen: Aproba Sydow: un scientific lingue. Solmen li linguistic
criteries es scientific. Social considerationes ne es scientific. It
importa selecter li max bon lingue por future sin egarde que un sistema
hodie malgré ínperfectiones ha ganiat un cert númere de adherentes.
Social criteries ne vale por nos linguistes.

 

Debrunner: Li social criteries significa anc egarde al orientales. Noi
desira un lingue definitiv por omni scopes. Del simplic \"bon die\" til
complicat speculationes filosofic hay ínfinit mult nuancies. Ma on ne
posse criticar secun to quo un o altru considera quam international. Ci
it ne acte se pri li critica self ma pri li base del critica; Noi deve
selecter li scientic criteries e poy aplicar les al singul sistemas de
LI, tande it ya va esser culpa de Espo si it ne coresponde a les.

 

Sydow: accentua ancor li necessitá de LI por scientistes de micri
lingues, quam p.e. sved.

 

Fine del session. On distribue li reste del IALA-scrites. In fact, on
trova larg expositiones pri numerales, ma necos pri li derivation.

 

Posmidi, cl. 3.

 

Presentie: yo contat 18 persones + 2 feminin secretarias. Esset absent
Jespersen, un Forchhammer, stta(?) Forchhammer e altris.

 

Du seniores spontanmen venit a me por declarar li comprensibilitá de mi
discurse. Un quel parlat plu long con me, esset strax poy petit venir a
Collinson, quel desirat \"far su conossentie\". Yo audit le dir le:
certmen Vu vole colaborar che IALA \...

 

Vendryes: Un long discurse interessant e espritosi pri vocabularium.
Emfasa li ínmediat comprensibilitá de Occ\... por nos westeuropanes!
Quant aux orientaux c\'est autre chose\...

 

Debrunner questiona qui desira li parol. Durant forsan un minute nequi
anuncia se. Tande yo leva li brasse. In ti instant Debrunner di: Yo
ancor volet dir, que on deve parlar solmen pri li temas oficial e
duesimmen: solmen ancor linguistes nu deve parlar.

 

Yo esset li unic present ne-membre del linguist-congresse: it do esset
interdiction por me parlar! Jespersen esset absent\...

 

Yo do esset paralisat e mi ulterior activitá restrictet se a auxiliar
Sydow ye quelc punctus cardinal. Il levat se e levat de denove con
ínfatigabil bravura e perseverantie. Li reste del discussion esset presc
exclusivmen un duell inter Sydow, handicapat per usar li lingue german,
e secundat de me debilmen per cedules e murmur, e in altri láter li
Esperantist Collinson, functionario oficial de IALA, secundat pre
presidente Debrunner per long remarcas. It esset un duell ínegal.

 

Sydow remarcat que li materiale preparat de Collinson ne contene necos
pri derivation.

 

Debrunner: replicat que to es un question quel vell ducter nos tro
lontan, que it es tro ampli por esser tractat nu, que it demanda un
studie de long témpor.

 

Collinson assertet que derivates trova se in li presentat liste del
unesim paroles del divers LI. Li assemblat professores apertet li liste
e regardat it. Tamen ili credet\... Ma il dit, pri derivation
investigationes ancor ne es fat. Esque li

 

-33-

 

 

assemblé desira que IALA mey far les. - On murmura generalmen yes. - Li
LI es max proxim a scientistes-filologos, ma noi besona un LI ne solmen
comprensibil, ma quel anc posse esser aprendet de omnis e es regulari.
Li paroles deve esser considerat chascun in su casu. Li \"fundamento\"
ne es totmen stabil. Benque noi es acustomat nder un lingue quam un cose
stabil, noi naturalmen save que it developa se. In comensa \"noi\"
contentat nos per \"vendejo\" e \"vagonaro\", nu quelc ha introductet
anc \"butiko\" e \"traino\". Va esser necessi examinar li signification
del paroles e anc lor metaforic usation, p.ex. pede de mont o simil. (Li
assemblé ne perceptet que on mocat les: tal studie vell esser ínfinibil
durant annus e annus.) On deve examinar lingues DEFIRS eventualmen anc
altres.

 

Pri social criteries it sembla plu important regardar li future quam li
passate, e plu li futur aptitá quam li present númere de adherentes. -
Assemblé assenti por aprobant murmur.

 

\[It es remarcabil, que on ne plu parlat ni pri li successes, ni
grandmen pri li litteratura de Esp. It ne esset noi quel modificat su
propositiones; il self, sub li impression del ínfatigabil Sydow,
proposit, subridente, neutri e modificat formulationes.\]

 

Unesim resolution have ca. li sense sequent:

 

\"Quo concerne li social criteries in L.I., it es plu important por IALA
considerar li aptitá del candidat-lingues por utilisation e function,
quam insister tro mult pri successes fat in li passate e difusion
present.\"

 

Aprobat del assemblé.

 

Debrunner: Noi ne es un gremie de votation. Necun deve timer, que il
obliga se a alquicos; que il va esser \"fixat\" sur li opinion de hodie.
To omni es solmen suggestiones por IALA.

 

Collinson: Li social criterie demanda anc acceptabilitá por divers
culturas, de ost e west.

 

Proposition suplementari:

 

\"Quo concerne li social criteries, on consenti, que IALA mey
suplementar li europan linguistes per ocasional referentes de oriental e
altri distant popules.\"\*)

Acceptet per murmur aprobant del ass.

 

Sydow: In unesim linea noi deve cuidar nos self, li cultura
europan-american. Li Japaneses e Chineses con international relationes
ja conosse EFD. Quelc tal lingues es constructet sur tot altri base quam
nor lingues.

 

Quelcunc professor atacca ti vispunctu.

 

Debrunner: Du sistemas de LI posse semblar equivalent por westeuropanes,
ma forsan un japanes o chines vell clarmen preferer un de les.

 

Collinson: atacca li \"paroles international\". Cita li libre \"Les faux
amis\", lexico por interpretatores contenent paroles con egal scrition
ma diferent sense in EF: \"caution\" in F specie de garantíe, D =
Kaution; in E = D Vorsicht. \"Sanction\" havet in E til max recentmen un
altri signification quam in F.

 

Collinson: Punctu 2 del social criteries: Proposition circa con sense
sequent:

 

\"Quo concerne li social criterie 2, on consenti que it recomenda se
egardar specialmen un candidat-lingue quel posse demonstrar su utilitá
por divers scopes in un gradu pruvant su aptitá devenir li L-I. del
future. 

 

Acceptet.

 

In fine li presidente questiona omni assemblates in bloc, esque ili
posse esser considerat quam futur colaboratores de IALA? Necun refusa.

 

Ilmari Federn

 

Secretario del Occidental-Academie.

 

\*) Rem. del Red.: Yes, ma prof. Asakawa, quel aprobat Occ, ne plu es in
IALA.

 

-34-

 

 

 

Cosmopolitan Conversation

 

The Language Problems of International Conferences. \[by\] Herbert
Newhard Shenton. XVIII + 803 pp. New York: Columbia University Press
1933. 8. - Sur li covriment on lee: \[in angles:\] \"Li lingue-problema.
Quo it significa e quo it custa.\" - \"Linguistic conditiones in Europa
es desesperat. Ne minu quam 120 lingues es parlat, e mem si noi omisse
ex nor consideration tis, queles es parlat per minu quam un million de
homes, noi have 38 lingues, li majoritá de queles es usat quam litterari
tam bon quam parlat lingues. Li charge de intelectual \"doan-charges\"
es sin dúbita plu pesant quam ti de material tales.\" (Otto Jespersen.)
- \[& altri reflexiones pri li importantie del lingual problema partú
ta, u homes conveni por intercomunicar.\]

 

Capitul XI es intitulat: An International Auxiliary Language. p. 440: Li
International Auxiliary Language Association in the United States, Inc.
fat convenir li unesim international meeting de linguistic resercha in
Genève, in 1930. Delegates al conferentie includet distinctet filologos,
e adminim un eminent exponent de chascun de six del plu bon conosset
artificial lingues queles ha esset proposit por international usa, ad
saver: Esperanto, Ido, Latino sine flexione, Nov-Esperanto, Novial, e
Occidental. In súper anglés, francés e german, li six supra-mentionat
sintetic lingues esset usat de membres des congresse sin interpretation,
e on trovat que linguistes e interlinguistes in sam esset capabil
comprender les. To esset li unesim vez que adherentes de talmen nominat
rival lingue-sistemas hat incontrat se por li scope de sin-prejudicial
studie del problema del auxiliari lingue.

 

In pag. 444 trova se un curt raporte pri li nascentie e li scope del
Occidental-Union. - In p. 472 Occ es denov mentionat inter altri 5
interlingues, li representantes de queles signat li declaration del
conferentie de IALA (International Auxiliary Language Association),
marte e april 1930.

 

====

 

Bibliografie interlinguistic.

=====

 

Literatura Mondo. Budapest. 2. period, annu 6, num. 1. (jan.-feb. 1936).
Tre bell e richmen equipat revúe ilustrat, totalmen in espo. Li
coverturas anuncia espo-litteratura, li precies, mem tis de novi ovres,
fortmen reductet.

 

Li caderne self contene un abundantie de poemas e de pros-anecdotes, e
mem li prim parte de un comedie. Yo posse tre bon apreciar que li comic
efecte de un comedie va esser augmentat per li usa de espo. Ma yo vell
sentir it quam un tre tragic evente, si li originales de poemas de
Baudelaire, Régnier e altri vell esser viceat per li espo travestitiones
e self vell esser perdit.

 

Svenska Arbetar Esperantisten = Sveda Laborista Esperantisto. Stockholm.
Jaro 15, 1936, Nr. 1.2. In li centre del interesse ci sta li servicie
por auxiliar li proletariatu per espo; talmen li guidant articules es,
in No. 1: \"Till proletariatet tjänst\" (al servicie del proletariatu);
in No. 2: \"Till Esperantos tjänst!\" (al servicie de Esperanto!). Anc
ci, in num. 2, noi trova nov exemples del facte, que por far rimes
masculin, ma anc por adaptar se al ritme intra li vers, on deve
apostrofar (elider) li termination -o. In p.5 trova se 2 tal poemas, e
un altri in p. 11.

 

Informoj de Esperanto-Asocio de Estonia. Tallinn. No. 165/66, 1935. No.
168, 1936. Noi fa (in num. 165/66) li conossentie del poete estonian
esperantist, Hendrik Adamson. Quam tre caracteristic es presentat li
poema \"Konfeso\".

 

In Nro. 168 noi trova un tabelle pri li estonian Espo-societés, de quel
existe 14. Du de ili have regulari cant-hores. Ples imaginar ti
concertes con abundantie del bell sones o, uj, ajn, ojn!

 

Esperanto, Internacia Revuo, eldonata de la Universala Esperanto Asocio.
Genève. jaro 31, 1935. No. 422.424. 32, 1936, No. 425. scrit totalmen in
espo. Bellmen ilustrat. No. 422 anuncia li espo version de \"Sango kaj
Sablo\" de Blasco Ibanez. Noi solmen questiona ca li majorité del
letores ne vell comprender e gustar ti libre plu bon in li lingue
original, hispan! Li sam numeró anuncia un successe atinget in Brasilia:
li post-marca de 200 reis in memorie del \"VIII. Feira internacional de
Amostras\" porta exter ti portugales inscrition anc un tal in espo: Oka
internacia specimena foiro Rio de Janeiro Brazilo. Noi questiona quel
version es comprensibil de plu mult homes de divers nationalitá: li
portugales o li espo? O anc, noi posse questionar: si alqui ne comprende
li textu portugales; esque li texte expo va auxiliar le? Ma certmen, li
facte es interessant. Qui invia al \"Brazila Ligo Esperantista - Av.
Marecha Floriano,

 

-35-

 

 

212, Rio-de-Janeiro, 2 respons-cupones, va reciver in cludet lettre 2
non-usat exemplares de ti marca postal.

 

Ex li chef-articul in Nr. 425 noi vide que Espo fa grand propaganda por
obtener accesse al albergos por li juventú. Quam it acte pri un tre fort
e repandet activitá del yun migrantes, to vell certmen dar anc por nos
un grand camp de operation.

 

Sennaciulo. Oficiala organo de sennacieca asocio tutmonda. Paris. No.
426, 1935 (jaro 12).

 

Un libre recomandat in ti revúe es li Proletara Kantaro. 74 kantoj kun
muziknotoj el 22 lingvoj. SAT-eldono. fr. frc. 12. - Pro quo noi ne
ancor possede un tal canzoniere? Esque Occidental es minu aplicabil a
poesie quam Espo? O esque manca li poetes?

 

Centerbladet (Jurnalo dil Centro). Organ för Centerpartiet i Oerebro.
annu 4, 1936. Nr. 1 & 3. Publica anc articules in Ido. malgré li bell
tendentie pacifist yo deve constatar que in su mode de pensar pri
problemas politic e economic,, li revúe es sat antiquat. Advere \*un\*
articul in No. 1 es tre interessant e tot li contrari de reactionari. It
es mem plu revolutionant e progressivist quam Occidental self, e scrit
de un ductent idist, sr. S. Quarfood, qui traducte ad Ido un bellissim
poema francés de Irma Schweitzer in Metz: \"Apötre de la Paix, Bertha de
Suttner\". Il adjunte su teorie \"Pri la tradukuro\". IL afirma que
existe un fundamental diferentie inter prosa e poesie. Secun il, li
prosa deve esser tam simplic, que anc li non-erudit posse comprender it;
ma li poesie es un artificial producte \"da e por certena grupo di
stil-eruditi\". Li traduction de un tal deve esser tam equivalent quam
possibil al originale. To ne es possibil con li usual regulari formes
del lingue (Ido!); pro to Q. introducte \"novajo, per qui sola la texto
esas aceptinde tradukebla, ed ol mustas tradukesar, nam L.I. qua mustus
omisar la bela trezori dil artala literaturo vere esus nur ul Basic e ne
digna al mondo.\" Malgre que Ido, pro su stereotipic desinenties, have
solmen poc rimes, e malgré su propri aversion pri rimes, Q. rima su
verses secun li modelle del original: a-b-b-a. Solmen li ritme es
changeat: Irma Schweitzer have Alexandrines (6 pedes iambic), e Q.
prefere \"la ritmo plu ferma segun la modelo di ed Latina ed Germana
lingui\" e scri in verses de 4 pedes.

 

Il procede alor a defender su \"novaji\": vens vice di vu, sangianta
vice sangifanta. Il regarda to quam \"avantajo kompare ad Espo\" que
\"ni havas ed logikoza, afixala derivo ed direta\". To es certmen un
novitá, e li témpore, u li lingue devet esser purmen e strictmen
\*logic\*, ne es tre remoet. Vuns admemora nos pri vusen de Novial
(Jespersen); ma es mult min defensibil. Vusen coresponde al usa de cert
lingues, ma vuns absolutmen ne. Plu bass in su articul il usa quans vice
di qua; it es ver, to posse aparer un poc simil ad anglés who, whose,
solmen it devet es quasn (D wessen), o quas (E whose). Un altri
interessant parol es svebas per quel il traducte F. \"elle plane\...\"
(Occidental: planear), e il adjunte\"komprenende glitflugas o flotacas
esus ridiginta\". Certmen; e noi posse completar ti tre just
observation: un lingue in quel li regulari formes deve esser evitat pro
lor ridiculositá, es self quam totalitá un cose risibil.

 

Li sam revúe, Nr. 4. Quam li precedent numerós, it contene parte de
Radikaro Odi-Ido, de Marcel Pesch. In li ultim págine noi trova un
humoristic contribution \"Konfundo\" mocant Espo, traductet ex
Cosmoglotta 1933, p. 73. Un altri contribution interessant nos es un
lettre de P. Ahlberg a sr. A.F. Beauchemin, scrit in Novial. It monstra
que Ido fa cert larg concessiones a Novial, talmen aproximante se a ti
plu progressiv idioma. Sr. Ahlberg saluta ti tendentie de convergentie
del du movementes.

 

Informoj de Esperanto-Asocio de Estonia. Tallinn. Nr. 170/71,
aprilo-majo 1936, tracta del Altri látere del translocation de UEA a
London. Li chef-articul monstra que un tal translocation es contrari al
statutes, e sercha monstrar motives por un tal procedura
contra-statutari del central comité. Li autor ne crede que li indicat
plu modic expenses in Anglia posse esser li ver motive, proque il labora
sub li error que in London li vive es plu custosi. Il confesse ne saver
li ver motive de ti grav, in parte arbitrari decision de UEA.

 

Dansk Esperanto-blad. 8. aargang, 1936. Nr. 3, marte. contene prospectes
pri grand curses de Espo in Dania, secun li Che- method, to es sin
libre. Li numeró monstra bell images del \"internationale Højskole i
Helsingør\", it es un grand contraste con nor

 

-36-

 

 

universitás, nam it ne es constructet quam grand caserne, ma in li stil
de villa, talmen adaptant se al paisage, e efectent atractiv vice
repugnant.

 

Verda Revuo. Wien. 2a.jaro, 1936. Nro. 3, marto. Anc ti revúe es bell
ilustrat. It contene, ultra altri, un articul ilustrat pri \"Ex
libris\", de Egon Sokele. Un anuncie refere a un articul in li precedent
numeró, pri li libre (scrit in german): Kampf um die Weltmacht Oel, de
Zischka. Ci nu es anunciat que ti libre va aparir in espo. Noi regreta
ti ínutil expense de energie, pro que ti libre es in grand parte un
plagiat sur li ovre de Traven: Die weisse Rose (Li Rosa Blanc), quel es
li nómine de un indian habitation in Mexico, quel deveni destructet pro
li interesses del explotatores del petroleo. Esque it ne vell forsan
esser plu interessant crear un Occidental version de ti o altri libre de
Traven?

 

In \"Svenska Esperanto Tidningen, La Espero\", jan. 1936 li secr. del
Sved Esp. Fed. scri li sequent: \"\... ma si noi in Svedia tam quam in
li altri scandinavic landes e in Anglia e Francia have satisfant o mem
tre bon resultates, existe tamen altri important institutiones, pri
queles li cronica raconta poc o nullcos. Regretabilmen noi deve contar
inter tis anc Universala Esperanto Asocio, e si on vole esser tam
sarcastic quam li redactor de Heroldo, on di que UEA in 1935 ha emisset
2 comunicationes al publica, de queles li un comunica que li director de
UEA pro crula ha devenit ínvalid por labore durant un suficent long
periode, li altri raporta que li dit director ha recivet un oficial
honoration de Liechtenstein.\" \...

 

\"Li present annu \"provatori\" ha monstrat que UEA ne ha cuidat li
international directorie al satisfaction de nequi. Solmen un tal cose
que li \"jar-libro\" de UEA, quel in 1935 esset intentet quam suplement
al precedent jar-libro, ne ha aparit plu bentost quam in fine de
decembre (!), es suficent por motivar un change del regie.

 

=====

 

Brachilogie por quotidian coses.

 

Por li practic usage del mundlingue noi besona mult vocabules, e sovent
on sercha in van un bon curt vocabul por un cose usat in li quotidian
vive. In mani casus li trovat vocabul es tro long e composit. Li
comercie, li tecnica e li quotidian vive besona concis e pregnant
vocabules por li coses frequentmen usat. Paroles quam auto, radio etc.
demonstra to.

 

Vi quelc exemples.

 

Li electric ampulles es usat del tot munde, e tre frequentmen. Malicios
homes asserte que li industrie del electric ampulles con intention evita
utilisar inventiones alongant li persistentie del electric ampulles. Yo
ne save esque to es ver o un calumnie; ma it es cert que li publica es
fortiat tre frequentmen comprar nov electric ampulles. Do, un cose tre
frequent con un nómin tre complicat. Bon ocasion practicar li
brachilogie. Si on vell accepter simplicmen \"ampulle\", to vell efecter
confusion con ampulles por altri (p.ex. medicinal) scopes. Pro to yo ha
inventet li form elampull; to contene: electric (abreviat), lamp e
ampulle. Ma yo ne es cert esset applaudit pro ti invention, e yo
submisse it a omni critica.

 

Un altri exemple: mult homes fuma cigarettes, e por incendiar les, ili
besona mult inflammettes. It vell esser plu comod e concis, dir solmen
cigrettes o cigettes o mem ciettes, e inflettes o mem flettes. On ne mey
objecter que li cigarette es li diminutiv del cigare; in veritá it es un
totalmen altri cose, e on ne tucha li dignitá del cigare nominant su
demí-sestra: ciette.

 

 

Vice rasa-lámine (lámine por rasar) yo proposi rasette; vice sapon por
rasar: rasapon.

 

Vice fontan-pen simplicmen: pen. Esque it es tro audaci asserter que in
nor témpore li pen (fontan-pen) es ja plu usat quam li primitiv
porta-plum?

 

Dr. Peipers, Köln.

 

Sono-discos in Occidental.

 

Por quel scope noi deve far fabricar tales?

 

1\) por haver un surogate por un congresse, por posser presentar su voce
al lontan coidealistes, queles noi ne posse vider jamá, e cui
foto-portretes ne da nos un suficent impression de ili.

 

2\) por far un sistematic comparation del pronunciation de Occidental. To
va esser tre important; adplu li possibilitá de un precis studie va
esser mult plu bon quam ye ocasion de un congresse; on ya posse far
repetir li reproduction tam sovent quam on besona! Li textu deve esser
composit specialmen por ti scope, e coidealistes,

 

-37-

 

parlante Occidental perfectmen, ex omni lingue-regiones, vell dever
parlar li sam textu. Ja nu in omni grand cités existe atelieres por tal
sono-discos.

 

3\) por scopes de propaganda. Evidentmen por ti ultim scope li textu deve
esser composit altrimen quam por li unesim du scopes. On deve considerar
que li escutantes save presc nullcos pri li problema de mundlingue e su
historie, e on deve considerar ad-plu que li interesse del publica
generalmen es minimal. Do on deve tractar un tema de general e actual
interesse e prender exclusivmen paroles generalmen conosset, precipue ex
li dominia del modern tecnica (radio, auto, aviation etc.) queles have
un grandissim internationalitá. Ma mem to ne vell suficer por mantener
li interesse; it va esser necessi far \*printar li sam textu\*, por que
li escutantes posse comparar li printat textu con li audit. It comprende
se que on deve adjunter a ti folie quelc indicationes pri litteratura,
precipue li adresse del Institute Occidental; omni coidealiste quel
compra tal sono-discos, deve haver un stock de ti folies por dar les a
ti persones queles il desira interessar per li disco.

 

Dr. Peipers, Köln.

 

 

Nov Corespondentes.

 

Un esperantist scrit nos in esperanto desirant reciver li necessi
manuales de studie. Pos quelc témpor noi recivet li sequent lineas in
Occidental (25.V.36):

 

\"Quam nov occidentalist, yo saluta vos sincerimen pro li devoet efortie
quel vu dona por Occidental.

 

Mi unesim impressiones pro Occidental ne posse esser melior.\"

 

R.de B. e M. in P. (Portugal)

 

 

 

Un ancian esperantista scri nos in frances (2.VI.36):

 

Yo permisse me informar vos que solmen desde du dies yo conosset li nov
lingue Occidental e pro que yo trova it harmoniosi e facil a aprender,
yo peti vos inviar me un curs gratuit.

 

Yo constatat con tre grand plesura har comprendet li lit prospecte scrit
in Occidental e pro que yo conosse angles, german, hispan, rumanian,
grec, yo espera aprender in poc témpor ti charmant lingue.

 

Yo conosse anc Esperanto, ma - pos har aprendet it completmen - yo ha
abandonat it totalmen pro que yo ne posset acustomar me con li formation
del frases. Yo ha trovat fals dir: \"kon vangoj, mal-secaj de ploroj\" o
ancor \"la juna, la maljuna\" e tant mult altri similes.

 

Yo crede que Occidental va esser aconosset quam lingue obligatori in
omni scoles, pro que essent facil, it va esser preferet e li max
expandet, tam plu que it va dar a chascun li possibilitá esser
comprendet in omni landes\...\"

 

Sra L. Marcovici, C. (Rumania).

 

1936 SOCIETÉ DE GARANTES 1936

 

23\. Sr. E. de Wahl, TALLINN (Esthonie)  35,36   Fr. 20.\--

24\. Sr. H.D. Akerman, LONDON (Anglia)   37,38   Fr. 20.\--

Raporte del precedent liste    Fr. 340.\--

Summa Fr. 380.\--

 

Sincer mersís!

 

\-\-\-\-\--

 

CORESPONDENTIE

 

Sr. E. Pigal (Wien) scri nos:

 

Pro superocupation, yo deve refusar omni corespondentie e labores por
Occidental, queles yo ne inicia por execution per me ma queles altri
persones proposi me. Solmen li responses al circulares del Senate e del
Academie es li unic labores e corespondenties de iniciative altri quam
mi, quel yo posse executer.

 

Sr. de Wahl scri nos pri li statistica publicat in nr. 6 de Cgta-Inf.:

Existe 4 publicationes pri stenografie vice 2: (1) Den Outer, (2) Pigal,
(3) Creux, (4) Mass. \-- In Estonia: 11 publicationes vice 9.

 

KOSMOGLOTT. Noi anunciat que it esset completmen exhaustet. Sr. de Wahl
comunica nos que resta ancor un cert númere de divers cadernes al
sequent precies: Singul caderne. SFr. 0,70; 5 divers: SFr. 1.20; 10
divers Fr. 2.-

 

ALTRI INFORMATIONES ne posse trovar spacie in ti numeró!

 

-38-

 
:::
