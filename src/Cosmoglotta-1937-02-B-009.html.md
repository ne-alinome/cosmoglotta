Cosmoglotta B 009 (feb 1937)
============================

\

::: {#displaycontent}
COSMOGLOTTA

 

Serie B, poligrafat - \"INFORMATIONES\" - Februar 1937 - Nró 1 (9)

 

Index del contenete ples vider ultim págine

 

NOR PROGRAMMA POR 1937

 

It es custom inaugurar un nov annu per un programma e pie desires por li
successe del afere quel on servi. Noi vole sequer ti tradition - e
changear it: noi ne \*desira\* que 1937 \*mey\* esser un bon annu por
Occidental; no, noi \*constata que 1937 va esser un grand annu por
Occidental\*, un annu de un grand salta adavan, comparabil al annus 1922
e 1927, annu del nascentie del lingue e annu del nascentie del Union.

 

Factes e observationes autorisa a ti audaciosi assertion. Sam quam
unquande nor movement esset concentrat in Vienna, it es hodie denove
concentrat in Chapelle, u se trova li Institute Occidental, Li Central
Oficie e Direction del Occidental-Union, li Secretariatu del
Occidental-Academie, li Administration de Cosmoglotta, li Secretariatus
de APIS e SAPO, li Redaction de Cosmoglotta-Informationes (desde nu
nominat \"Cosmoglotta, serie B\"); e li Redaction de Cosmoglotta self
(\"Cosmoglotta serie A\") in proxim vicinitá. Li pluparte del essential
functiones de nor movement es concentrat in li bell país de Vaud, e noi
have nu omni possibilitás por profitar ti concentration por li progresse
de nor movement. Inspirat de un confident e ínfrenabil entusiasme, noi
va devoer omni nor energie al servicie de nor grand idé, de nor bell
lingue, de nor autor, de nor coidealistes - per un parol: de nor
movement.

 

Li munde sta in crise, ma nos li fate apare favorisar. Esperanto suffre
li dolores de un acri schisma inter li torso del Universala
Esperanto-Asocio e un nov Internacia Esperanto-Ligo fundat del
secessionistes. Li restages del Ido-movement es denove dividet per li
etern schisma inter conservatores e reformistes. (E it es interessant
observar, que mult functionarios de ambi concurrent movementes ha,
confidente a nor discretion, abonnat Cosmoglotta.)

 

Nor movement cresce continuimen e progresse in un statu de max bell
harmonie, concordie e colaboration. Con Novial, quel ha aproximat se ye
9/10 a Occidental, liga nos fraternal benevolentie, reflex del amicitá
inter prof. Jespersen e sre de Wahl. Li unic punctu pri quel on vell
posser plendir, es que li crescentie de nor movement quelcvez aporta un
poc tro mult labor a un o altri de nor perseverant e ínfatigabil
functionarios.

 

-1-

 

 

Ma nor entusiasme ne fa nos obliviar li realitás del vive: Li ocul
entusiasmat ja vide li cert e brilliant fine del via in li clar radies
del sole; ma li pedes deve ancor vader mill passus ante que noi atinge
it.

 

Detallies de nor programma trova se in li present e venient numerós de
Cosmoglotta B (til nu \"Informationes\"). Pro to solmen poc paroles:

 

Ccosmoglotta B (Informationes) va desde nu aparir 6 vezes per annu,
alternante con Cosmoglotta A (printat), e regularimen in comensa de
chascun mensu; talmen que nor abonnates va desde nu reciver un jurnale
chascun mensu - sin augmentation del precie. 16 págines chascun mensu,
in sam formate quam Cosmoglotta A.

 

Noi va editer li desde long desirat lexico Occidental-Occidental junt
con un serie de vocabulariums in mult lingues national, in plu un
historie del derivation de prof. Berger, parte de un Historie del Lingue
International del vis-punctu del scole natural, quel va inter altricos
contener li autentic documentes pri li historie del Delegation 1907.

 

E punctu cardinal, noi va intensificar li propaganda in omni
directiones. Forsan unquande un o altri coidealist ha questionat se
\"Esque vermen mi labor ducte a un resultate? Esque ne tamen omni mi
eforties ha esset van?\" Hodie li Esperantistes e Idistes have cause por
questionar se to. Por Occidental li stadie de dúbite - si un tal ha
existet - ha finit por sempre. \*Chascun Occidentalist posse fider in li
rapid reaction e absolut apoy del Centrale a omni su iniciatives\*.

 

Noi exhorta omni coidealistes a colaboration, a inviar nos idés. Omni
colaborator es benevenit, necun mem modestissim laborette va esser
perdit. Noi institue durant 1937 un continui concurs de idés, grand o
litt, por propaganda, por organisation, por instruction, por labor de
buró, por omnicos. Li redaction de Cosmoglotta B va esser jurie, e va
premiar omni idé nov, util, e realisabil por Fr. 5.- sviss in Bons del
Institute Occidental.

 

Nor afere es bon, nor position es fort. In li annu passat noi ha atinget
considerabil successes, in li nov annu noi va consolidar e augmentar
les. Noi comensa li nov annu con un marvelosi sentiment de secur
saventie pri nor successe definitiv. Mey nor entusiasme e
self-confidentie inspirar anc vos.

 

1937 es li annu de Occidental - adavan!

 

Li Redaction de Cosmoglotta B

 

Ric Berger - Fred Lagnel - Ilmari Federn

\-\-\-\--

 

Qui desira reciver un Occidental-jurnal duvez per mensu

 

   mey abonnar anc li Occidental-Bulletin de nor tchec coidealistes,
quel apari, completmen in Occidental, 10 vez per annu, li 15. in chascun
mensu, con exception de julí e august. Precie extra Tchecoslovakia 3
respons-cupones o -.90 cts. sv. Redaction e administration:
Occidental-Buró, Skroupova 2, Praha VII.

 

-2-

 

 

CRONICA

 

COSMOGLOTTA (serie A) va aparir in futur exactmen li 5 januar, 1 marte,
1 may, 1 julí, 1 septembre, 1 novembre. Li nró 4 va esser consacrat a
Edgar de Wahl quel have su 70-esim anniversarie li 11 august. - Li nró
112 de Cosmoglotta esset inviat al 300 linguistes, membres del congresse
international de linguistes in Copenhag, e a un centene de Idistes
(queles ne ja abonnat Cosmoglotta). Redaction de Cosmoglotta B
(\"Informationes\") Desde hodie, li suplement poligrafat de Cosmoglotta
va aparir regularimen li 1 februar, 1 april, 1 junio, 1 august, 1
octobre, 1 decembre, mersí al auxilie de sr Federn. Por evitar
miscomprenses, noi precise que su redaction es assumat de tri principal
persones queles va sempre signar lor articules per li abreviationes
sequent:

 

F.L. = Fred Lagnel, Director del Central Oficie - I.F. = Ilmari Federn,
Secretario del Academie - R.B. = R. Berger, Redactor de Cosmoglotta.   
R.B.

 

ANGLIA - Nor coidealist S.W. Beer (London) nu traducte a anglés li
important scientific studie de Ing. E. Pigal: Essence of Occidental. -
Su fratre, L. Beer, prepara un Occidental Vocabulary Simplified. - Noi
prepara nu li edition del Vocabularium Occidental-Anglés de Federn, Kemp
e Haislund (anunciat sub li nómine de \"Clave\") juntet con un
grammatica de Occidental in Anglés.    F.L.

 

CUBA - De ti insul noi recivet in comensa de januar un carte portant ti
paroles printat: \"Estimat coidealist: ples accepter nor sincer desires
de felicitá por li nov annu 1937, e bon progresse del lingue
international Occidental\" signat: Dario Bonneval, Rafael Fuentes. -
Sincer mersí del Central Oficie.    R.B.

 

FINNLAND - Noi recive li trist information pri li morte de sr Tauno
Tattari, li li autor del libre pri Occidental in lingue finn. Noi crede
saver que nor coidealist morit pro tuberculose. Quande noi va pesseder
detallies, noi va parlar pri li merite de ti modest e valent amico. 
 R.B.

 

FRANCIA - In fine de februar, sr Martinet, professor de lingues vivent
che li lycé de Reims fa tri discurses pri li problema del lingue
international. Noi va referer pri su interessantissim enunciationes in
li nró 2 de Cosmoglotta B.   IF

 

SVISSIA - Saturdí, 13 febr. ha arivat in Lausanne sr Ilmari Federn,
secretario del Occidental-Academie. On memora que sr Federn esset
considerat til ante tri annus quam li \"max bon stilist de Ido\" pro su
articules in \"Progreso\". Hodie

 

-3-

 

 

sr Federn ha decidet se consacrar su tot forties a Occidental e venit
habitar Chapelle in li Central Oficie. In facte nor movement nu expande
se tam mult, que sr Lagnel sol ne posse plu suficer por li
corespondentie. Li generosi auxilie es un ver chance por Occidental, nam
talmen va esser centralisat in un sol loc li activitá del Academie e del
Occidental-Union. - Sr Federn viageat de Copenhag tra Paris u il visitat
srs de Guesnet e Mauney. In Lausanne evenit un unesim conferentie inter
srs Lagnel, Federn e Berger per quel un \"plan de action\" esset
etablisset. Durant que ili va continuar li propagande, srs Lagnel e
Federn va interprender li publication de mult libres necessi, p.ex. li
lexico complet Occidental-Occidental, li grand lexico Anglés-Occidental
comensat de nor mort amico Kemp, curses de aprension in lingues national
etc. etc.   R.B.

 

Prof. R. Berger, redactor de Cosmoglotta, va sejornar in Paris del 29.
julí al 4 august. Il va esser felici incontrar ta interlinguistes. Ples
informar le a sequent adresse: Prof. R. Berger, Morges, Svissia.

 

TCHECOSLOV. Nor tchec amicos queles es instructores, es informat que li
tchec revúe \"Vytvarna vychova\", revúe por li docentie del dessin, just
ha publicat in su numeró 2 li traduction ex francés a tchec de un parte
del ultim libre de sr Berger, pri li dessin, libre aparit in 1936 in
Lausanne. Cosmoglotta ante 2 annus hat publicat un preresumate de ti
libre. Nor letores tchec queles interesse se pri ti problema posse
obtener li nró 2 de Vytvarna Vychova per scrir a sr Vydra, inspector del
dessin, Vazova ul. 1. Bratislava.    F.L.

 

Li propagandistic activitá de nor assiduissim tchec amicos posse esser
considerat quam un modelle digni de imitation de chascun landal
movement. Noi publica in sequent lor raporte con statistica comparant
pri li successes atinget durant li annu passat. - Concernent li nómine
del patria de nor fervent amicos, un discussion del Academie, iniciat
per ili, havet quam resultate, que li form Tchecoslovacia deve esser
considerat quam preferibil. On remarca tamen que anc lettres adressat a
Tchecoslovakia va atinger lor destinatario.    I.F.

 

Raporte pri li propagatori activitá por Occidental in Tchecoslovacia in
1936

 

Por comparation del progresses fat, li númeres de 1935 es juntet in
parenteses. Numerós publicat de Occidental-Bulletin: 10 (10). -
Suplement: 4 numerós (1) - Exemplares dismisset de chascun numeró:
variabil inter 150 e 180. - Númere del abonnates: 72. - Assemblés de
Federali: 1 (1). - Club Occidental in Praha, membres: 29 (14). - 1
assemblé general + 12 sessiones del comité (1+10). - Libres editet: 2;
Kajs, Occidental, moderní rec mezinádorní e Kajs-Podobský-Svec, Slovník
cesko occ. (lexico tchec-occ) (1935: 1). - Nov folies de propaganda: 1;
con recension de Occidental de prof. Vanomý, editet de Svec. (1935: 6).
- Articules e noticies in gazettes: in 11 gazettes 60 articules e
noticies de 7 autores, ne contante litt anuncies pri discurses. Vide
separat sinoptica! (1935: 22). -

 

-4-

 

 

Traductiones de original articules in Occidental a tchec: 6; 3 de
Deulofeu, 2 de Krogstad, 1 de Poujet, traductet de ing. Polanský in
Nezávislá politika. - Un curs de Occidental in li jurnale Nezávislá
politika, de Podobský, in nrós 2.-33. fine: 3.oct.1936. - Public curs in
Praha, 16 persones, 5 leciones, ductor Josef Svec. - Public discurses: 6
in Praha, Jos. Svec. - Mentiones pri Occidental in libres: 2; Tchec
vocabularium Vása-Trávnícek e in Suplement al Enciclopedie Otto. -
Visites de foren Occidentalistes: 14-15 marte sr. Brand ex Tavannes in
Svissia, 28-29 august sr Ritter ex Chiasso, Svissia; ambi che sr Svec in
Praha. - Númere de demandes de information ca. 100 (in 1935: 30). - J.
Podobský, J. Svec.

 

 

Statistica pri articules e noticies pri Occidental, publicat in
tchecoslovac jurnales e revúes, til 31. dec. 1936: in 11 gazettes esset
publicat 60 articules e noticies de 7 autores: in Nezávislá politika,
Brno, sin contar li curs: 26 - Kraj, Jihlava: 11 - Stráz ceskeého
východu, Litomysl: 5 - Pritomnost, Praha: 4 - Sobota, Praha: 3 -
Nymburské listy, Nymburk: 3 - Orlicko: 3 - Bratrství: 2 - Východoceský
zpravodaj: 1 - Zájmy Hermanomestecka: 1 - Skola mestanská: 1.

 

Autores: Podobský: 23 - Vozenilek: 8 - Polanský: 7 - Stastný: 6 - Svec:
6 - Scheinpflug: 2 - Kajs: 1 - non-signat: 6.

 

Noticies pri li discurses e pri li curs, poy pri nor movement in
general, aparit in pluri jurnales: Zatecký kraj, Lidové noviny, Nár.
politika, Nár. listy, Mladoboleslavské listy, Volná myslenska etc.   
Jaroslav Podobský

\-\-\-\-\-\-\-\--

 

 

 

 

Li noticie quel devet aparir ci, esset dementit in li ultim moment. Ples
pardonar! Noi prefere presentar a nor letores un vacuum in vice de un
íncorrect information.

 

-5-

 

 

 

Oscar: Propaganda inter adeptes de altri sistemas e \"li defense del
idé\".

 

Idistes plendi quelcvez pri que noi propaga inter les: noi mey propagar
in publica, ma lassar lor adeptes tranquil. Plende absurd: un grand
parte del oficial Ido-politica es li propaganda inter Espistes. \*Quo es
permisset a Ido, es permisset a Occ\*. Noi ne aconosse quel lor labor
che Espo es \"eclaration in favor del lingual progresse\" durant que noi
\"noce li general idé del L.I. per ínloyal concurrentie\". Sam jure por
omnis.

 

\*Un grav impediment por public propaganda es li multitá del sistemas\*.
On di: \"Ples unir vos antey, tande noi va vider.\" Un sol sistema vell
haver mult plu grand fortie activ al publica. Pro to li Espistes tace
pri altris e pretende esser sol. Li defectes de lor lingue impedi li
successe de lor tactica.

 

\*Li rason del existentie del L.I. es esser un e exclusiv\*. Pluritá de
L.I. es absurd. \*Do li L.I. deve unificar se\*. Til nu li provas
unificar per convention e colaboration ne havet ancor successe, exceptet
inter Occ. e Novial. Por li rest sembla possibil solmen combatte,
propaganda, discussion, polemica til superviventie del max fort. Tis
queles have li max bon sistema e posse defender lor conviction per
veritabil argumentes, have mem un \*sacri deventie unificar li L.I. per
absorpter li altri movementes\*, ante comensar li lucta final in li
publica.

 

Li Idistes save bon, que ili self ha fat a Espo, quo ili nu suffre de
nos, e Espo ha fat it a Volapük. Ili ne mey concluder que un nov sistema
vell far sam a Occ. Ti argument es li scruv sin fine (Idido, Ididido)
inventet del Espistes por ne transir a Ido. Til nu tal lingue ne ha
venit. It vell esser desfacil superar li 30 annus de labore investit in
Occidental!

 

Un Espist scrit a un Idist: \"Mem si Ido vell esser plu bon, mem li max
bon sistema ne vell posser compensar li damage fat al idé del L.I. per
continui invention de nov mundlingues. Pro to por me existe solmen Espo
- o li idé del L.I. es un utopie. Li idé es lu cardinal - li combatte
pri li sistema es li max grand dangere por li idé.\" Hodie Espo
\"defende li idé\". In su revolutionari yunesse, it incontrat just ti
argument che li Vpkistes. 1889, Zamenhof scrit in \"La Esperantisto\",
nró 1: \"ili estas konvinkitaj, ke la enkonduko de nova sistema, kiel
ajn bona gxi estus, metus en dangxeron la tutan estontecon de nia
idea\". It ne surprisa audir ti Vpk-argument de Idistes queles crede se
justificat per li decision del Delegation. Li historie repeti se, ma li
repetitores ne save it. Li justificatives (Esperanto jam venkis - Ido
linguo dil Delegitaro) varia, li pretension resta li sam.

 

Li argument contra Occ: que anc it vell unquande \"defender li idé\"
contra un nov sistema superior, implica li confession que \"defender li
idé\" es solmen un vacui pretexte por justificar sistemas antiquat
contra lingual superioritá.

 

No, ne contra un imaginari futur sistema - it es hodie: it es a Espo e
Ido, que noi di: \"Noi defende li idé! Esperanto e Ido repugna li
publica e da it un fals impression del idé del L.I. Ili ha ganiat plu
adversarios quam amicos al idé!\"

 

-6-

 

 

 

Cinta Ro: Esque li propaganda \"menti\"?

 

Concernent omni problema existe argumentes queles vale. Li experte
comprende les, e ili decide su atitude. Chascun es expert in su
specialitá e laico in altris. Por chascun problema do existe un minimal
minorité de expertes e un aplastant majorité de laicos. Li veritabil
argumentes ne fa impression al laico pro que il ne es capabil comprender
e judicar les. Li laico do va judicar un afere ne secun li argumentes
valent, ma secun un superficial e naiv aparentie corespondent a su
ínsuficent experienties.

 

Mem li max bon afere (p.ex. li lingue international) ne have valore, si
it ne es aplicat. Por adequat aplication it besona li masses. Omnicos es
judicat secun li successe. Li publica ne comprende intrinsic bonitá. It
pensa: \"To ha successat - do it es bon.\" Ne to quo es bon have
successe, ma to quo have successe es considerat quam bon. Paradoxalmen
formulat: \"Li successe ne depende tam del bonitá quam li bonitá del
successe.\" Por successar, un afere deve aplicar li medies queles ducte
al successe. To es precipue propaganda, propaganda al masses.

 

Li argumentes queles gania li masse es sovente naiv e facilmen
criticabil o refutabil per li experte. Li argumentes queles gania li
experte sovente ne impressiona al masse. Null argument have veritá
universal, ni vale partú. Chascun argument vale solmen in su sfere, quel
posse esser plu o minu ampli. Pro to omni argument quel vale quam veritá
in un sfere posse esser refutat, si on prende un altri sfere quam base
de refutation. To es li essentie del tese: \"omnicos posse esser
refutat.\"

 

 

E in ti considerationes ne mem es egardat li tendenties ínobjectiv:
fanatisme, interesse material o personal, passion, ignorantie, ciecitá,
desir restar victor etc. es factores instigant un person refusar li
veritá. Anc sin li presentie de tal factores, un discussion posse esser
steril e ínfinit, pro que li argument suprem in un sfere es refutabil in
un altri.

 

On demande que li aferes deve haver successe. Por successe es necessi
far propaganda. Por propaganda es necessi argumentes queles sovente in
veritá ne es valid. Nam solmen li expert judica un afere secun li
criteries del afere; li masse have su propri, sovente simplic naiv e
primitiv criteries, e pro que it presc sempre es plu fort, it fortia li
afere adaptar se a les. Pro to omni successosi argumentation es
refutabil.

 

Tamen existe honest argumentation e demagogic argumentation. Li
observation, que null propaganda es 100% veraci, que null propaganda es
100% ínrefutabil, ne es un certificat de etic licentie por consciosi
demagogos: li diferentie es un diferentie de gradu.

 

Null land es sin criminalitá. Ma on va judicar diferentmen li standard
moral de un land, u de chascun million inhabitantes cent sede in prison
pri assassination 

 

-7-

 

o furte, diferentmen un land u chascun million de population contene tri
mill crimineros.

 

To vale anc por propaganda e argumentation: decident es li gradu del
honestitá e objectivitá in li propaganda.

\-\-\-\--

 

Veritá permanent:

 

Un jurnale posse ameliorar se solmen si li númere de su letores
augmenta. Con ili augmenta su fontes material e li rádius de su
influentie. Talmen it posse ofertar plu considerabil servicies.

 

Si nor abonnates es content pri \"Cosmoglotta\" e pri
\"Cosmoglotta-Informationes\", ili mey dir it a lor amicos. Noi mersía
les anticipatmen e cordialissimmen.

\-\-\-\--

 

Ex-Esperantist Rädler: Congresse de 50000 Esperantistes

 

Nor samideanes esperantistic sembla esser plu quam optimistic. Nam on va
manifestar li 50-esim anniversarie del existentie de Esperanto in
ocasion del \"XXIX. Jubilea Kongreso\", quel es convocat ho-annu a
Warszawa (Polonia). Pro to li local congress-comité (sub honorari
presidie de prof. dr. Odo Bujwid) ha publicat su extrem-optimistic
opinion in li comunication aparit in \"Aústria Esperantisto - 5.II.37\"
(forsan anc in altri gazettes esperantic) per sequent lineas:

 

\"Grand successe vell esser, si \*va\* (ne \"vell\" - li scritor)
partiprender 50000 Esperantistes ex li tot munde! E poy li radio \*va\*
far audient: \"Eksterordinara en la historia de internaciaj kongresoj:
kongreso de Esperanto en Varsovio kun 50000 kongresanoj el la tuta
mondo; Enkonduku Esperanton en la lernejon, Esperanta Ligo de Nacioj.\"

 

Nu - certmen on ya es rect per ti suposition, pro que ja plu quam - 100
(in lítteres: cent) persones ex 16 landes ha anunciat se. Ergo - manca
ancor minu quam 49900. It ja es ancor mult témpor\...

 

 

Esperanto en la moderna vivo

 

Sub titul on trova in \"Aùstria Esperantisto\" (5.II.1937) quelc
comunicationes de Steiner pri li \"Internacia Konferenco\" (Paris,
14.-17. may 1937) - quam protector es nominat li presidente del state,
Lebrun - in quel on publicmen fanfarona per \"La Konferenco \'Esperanto
en la Moderna Vivo\' montros per siaj kvar komisionoj (I.E. en la
lernojoj; II. Internacia Trafico; III. Sciencoj kaj Teknikoj;

 

-8-

 

IV\. Intelektaj Intersxangxoj.), ke Esp. ne plu estas utopio, sed ke gxi
jam funkcias kiel praktika ilo por cxiuspecaj internaciaj rilatoj, ke
problemo de lingvo internacia ne plu ekzistas, ke \*ne pli estas eble
konsideri konkurentojn\* de Esp., unuvorte, ke Esp. sole estas de \*nun
la sola internacia vivanta lingvo\* apud la vivantaj lingvoj de la
diversaj popoloj.\"

 

Esque li titul ne vell esser plu corect: \"Espon en la moderna\*n\*
vivo\*n\*, nam E. ya ancor ne es usat in li modern vive, it do va dever
solmen \*intrar\* in ti vive, quo es tre dubitabil. Anc li problema del
L.I. es soluet per - Occidental, quel noi - malgré li assertion
esperantistic - considera in presente quam concurrent de Esp., ma in
futur it va esser victor sur li camp del L.I.

 

Remarca: Pur brue augmentat, li organes landal de Esperanto prova
detraer li atention del acri, desastrosi schisma, quel reye li movement
international. It hodie ne es question, esque Esperanto have
concurrentes o ne, ma quant long ancor Esperanto self va continuar esser
un seriosi concurrent por nos. Pos li bankrott del UEA, pos un processu
pri su centrale in Genève, li Esperantistaro es fendet in du partis: li
torso del UEA e un nov-fundat Internacia Esperanto-Ligo. Durant li
duesim demí del annu passat, lor organes \"Esperanto\" e \"Esperanto
Internacia\" esset plen de amari ataccas e reproches lamentosi. In li
proxim numeró de Cgl.-Inf. noi va dar a nor letores plu detalliat
information pri li

Schisma de Esperanto     Red.

\-\-\-\--

 

 

Re-edition del ancian numerós de \"KOSMOGLOTT\"

 

In li ultim témpor accumula se li demandes pri ancian numerós de
\"Kosmoglott\" 1922-26, e quelc serchantes oferta payar altissim
precies. Regretabilmen presc omni desirat numerós es completmen
exhaustet e ne plu recivibil. Evidentmen li serchantes divide se in du
gruppes: Colectores del veritabil ancian exemplares, e Interessates pri
li valorosi ancian articules. Li unesimes noi ne posse contentar, ili
deve provar lor chance per anuncies, til que trova se un exemplare
comprabil ex possession privat. Al duesimes noi torna nos hodie:

 

Li Institute Occidental ha considerat un poligrafat reedition del ancian
numerós de \"Kosmoglott\" in li sam formate. Cuidat examination del
question ha dat li resultate, que reedition del integri numerós vell
esser ínutil, pro que li ballaste de noticies unquande actual, de
anecdotes, de lingual discussiones pri questiones antiquat, hodie ne
interessa plu. Ma sempre va restar interessant li articules de sr de
Wahl pri li grand e essential questiones de nor lingue e de nor
movement. Pro to li Institute Occidental ha decidet publicar li complet
serie 1922-26 de ti articules de permanent valore sub li titul:

 

SPÍRITU DE OCCIDENTAL

de Edgar de Wahl

 

Chascun articul va esser reviset e eventualmen retuchat e completat de
sr de Wahl self, e va esser reeditet in cuidat redaction in li hodial
form de Occidental, con precis indication de annu, numeró e págine del
originale. Ti collection va esser un preciosi manuale por comprension
del vivent spíritu de nor bell lingue, ex li competentissim plum de su
autor.    I.F.

\-\-\-\--

 

Al membres del Occidental-Union

 

Noi peti omnis queles ja ha payat lor contribution por 1937 o anunciat
lor adhesion per lettre, ancor plenar li \*yelb carte de adhesion\* e
inviar it a nos - si ili ne ha fat to ancor. LI yelb carte in nor
cartoteca es li assecuration por nor membres que noi have lor adresse in
bon órdine. Por chascun, li plenation del carte custa poc minutes e li
expedition poc centesimes. Por nos, copiar omni noticies de lettres o
sur li mandat-cupones vell esser un long e penosi labor, quel vell
raubar li témpore de plu valorosi labores.

 

Ples plenar e inviar nos li yelb carte strax!

 

Li Central Oficie

 

 

Coidealistes, queles desira, que lor adresses mey esser publicat in li
adressarium de APIS, ma queles ne desira obligar se responder a omni
corespondentie, quel ili eventualmen vell reciver, es petit, plenar e
inviar nos li verd carte de adhesion a APIS, con trastrecation visibil
del paroles \"obliga se responder\" e con un clar visibil indication
\"ne responde\". Li adressarium es in preparation. Ples inviar strax!   
Li Secretariatu de APIS

\-\-\-\--

 

 

Decocte de amore - Balcanic historiette

 

Un paisana venit in li apoteca de un litt cité de Yugoslavia. Ella
plendit que su marito adultera con un flicca in li cité. Ella petit li
apotecario pri un decocte de amore por detornar li mann de su rivala e
retroducter le a su matrimonial deves.

 

\"Null anxie\", respondet li apotecario, \"omnicos va esser in órdine\";
il dat la un flacon; su contenete ella mey dar al mann, con fort café o
aquavite.

 

Pos quelc dies li paisana con beatissim visage venit denove in li
apoteca e aportat un grand corbe con magnific pomes. \"Mey ili far te
bon, tu es un diabolon! Mi Miloye ne ha eat al mercate e ne havet su
randevú con li Radakya. Il ne posset vader, il devet sempre hoccar\...\"
(Trad. A.P.)

 

-10-

 

 

 

Li schisma de Ido

 

Ric Berger: Li ultim duplicitá de De Beaufront

 

Li secretario del Ido-Union, sr Heinz Jacob, de quel noi discusset li
ovres in nor ultim articul in Cosmoglotta A nró 111, just publica un
circulare in quel il proposi reformar li derivation de Ido secun li
postulation del \"modern interlinguistica\".

 

Li presidente del Ido-Academie, sr Quarfood, exhibi sur 4 columnes de
Centerbladet su indignation contra ti iniciative, usante argumentes de
queles li debilitá es apen credibil.

 

It esset facil a sr Quarfood demolir linguisticmen li propositiones de
sr Jacob per pruvar que it es ínpossibil reformar li derivation idic sin
transformar completmen li lingue e abandonar su base esperantic.

 

Ma sr Quarfood ne trova plu bon argument scientic quam ti ci: \"la
klasika Ido\", quam si ti epitete de \"klasika\" sufice por far un
lingue tabú! - Anc Esperanto in 1907 esset \"klasika\", quo ne impedit
De Beaufront reformar it!!!

 

E quam ultim argument sr Quarfood cita ti declaration de De Beaufront
inviat in 1927 a \"ul autoro\" (probabilmen sr Pesch!) in quel li doctor
in teologie dit: Occidental es fush-laboro (fushar = bosillar, laborar
mal in grand hasta).

 

Ma in li sam epoca yo self recivet un carte (quel yo possede ancor) del
sam De Beaufront in quel ti-ci, parlante pri Occidental, nominat it in
francés \"l\'élucubration de Wahl\". Tis queles conosse francés, save
que élucubration significa: ovrache composit per tro mult labores e
vigilies.

 

Per to on posse judicar li scientie de De Beaufront, quel ne hesita
declarar in li sam moment a un de su corespondentes que Occidental \"es
mal pro que it es un labor tro rapidmen fat\" e al altri corespondente
que Occidental es mal ancor pro que \*it besonat tro mult témpor\*!! Du
argumentes exactimen contrari!!! Quem do De Beaufront mocat ci: Pesch o
me? Adver ti duplicitá che ti hom ne es astonant quande on conosse su
atitude che li Delegation, ma it sembla nos que sr Quarfood vell dever
trovar altricos quam citar li judicie de un autor tam poc seriosi.

 

In realitá, li epitete de \"fush-laboruro\" es li sol quel un hom
competent ne posse aplicar a Occidental, nam E. de Wahl comensat
elaborar un lingue naturalistic ja in 1894 e continuat su labore til
1922. On posse sequer li successiv resultates in omni revúes
interlinguistic de líber discussion a queles E. de Wahl colaborat.
(Comparar li cronologic sinoptica in Cgl-Inf. 1936, nró 4.)

 

 

In revancha, null lingue merite plu bon li acusation de
\"fush-laboruro\" quam Ido, nam li famosi comité del Delegation besonat
solmen 2 1/2 dies in octobre 1907 por studiar Ido e adopter it! E pos
to, De Beaufront e pos le sr Quarfood acusa Occidental esser un
fush-laboruro!

 

-11-

 

 

Adplu li opinion de De Beaufront have tam poc importantie, que noi posse
solmen rider pri it. Esque sr Quarfood ne posse citar un autoritá minu
mesquin?

\*\*\*

 

Ilmari Federn: Li cent fideles de sr Quarfood

 

Li acritá con quel sr Quarfood atacca sr Hz Jacob, apare ínproportionat
al crímine: li sol question esque on deve restudiar li sistema del
derivation de Ido. E it es ínmeritet. Yo conosse sr Jacob desde nor
comun yunesse quam archiconservativ in linguistic questiones concernent
li structura de Ido. Si il hodie comensa dubitar pri un important de ti
structura, on deve concluder, que to ne es un subit capricie, ma li tard
resultate de un evolution in saventie sub li urgent pression del
interlinguistic realitás de nor epoca.

 

Unquande reformatori adversarios reprochat al familie Jacob que lor
lingual conservatisme es causat per lor stock de vendibil litteratura.
Li conservativ adversario sr Quarfood, quel conosse ti reprocha, vell
posser dir se, que sr Jacob ne vell sacrificar li valore de ti custosi
litteratura, si il ne vell creder que un reform es li ultim possibilitá
por dar ancor un chance a Ido.

 

Sr Q. mey continuar li traduction de grec poemas e li hellenisation de
Ido. To es ínnocent plesuras. Ma il mey lassar in pace li questiones,
por queles li bon Deo ne ha dat le li competentie simultanmen con li
bell oficie. Li questiones del \"politiko en Internacionia\" ne es
soluet per pátos teatral o per exhibition de titules e functiones. - Ma
su rasonament: Quel naiv confusion!

 

Avan me jace li noticies fat pos un conversation con sr Q. brevimen ante
mi transition de Ido a Occidental. Il ne ha changeat interim. Il ne ha
aprendet necos in ti tri annus. Ja tande il ne volet comprender li
realitás. Ja tande sincer dúbites e scrupules esset por le identic con
destructiv malevolentie e trahition. Su trump suprem esset:

 

\"Qui ne es content, mey ear a altri sistemas. Yo va restar ductor del
restantes. Yo prefere restar con cent fidel Idistes, ma yo ne va tolerar
trahitores in nor movement!\"

 

Un bell e efectiv movement, li cent fideles de sr Quarfood! In facte,
quelc mensus poy, al election del comité, quel fat sr Hz Jacob
secretario del Union, partiprendet 103 membres del Ido-Union. Compatibil
Heinz Jacob! Tande il ne vell har imaginat, que anc il va bentost
figurar sur li nigri liste del ductor del classic Idistes!

 

Sr. Q. honora me per mention: \"Sro Federn, qua pose transiris ad Occ.
relatis IALA.\" Ah, li confusion, quande il surti ex li
sanscrit-grammaticas! Si il vell un poc informar se pri \"la politiko en
Internacionia\", p.e. per leer Cosmoglotta e mi raportes pri li
conferentie de IALA in Copenhag, il vell posser dir

 

-12-

 

 

se, que it ne posse esser IALA self quel ha instigat me transir a
Occidental, e que it es extremmen ínprobabil que just IALA ha instigat
sr jacob proposir un restudie del Ido-derivation durant que it self
completmen tace pri li derivation in general!

 

Yo confesse, que yo anc havet un tal nominat \"personala motivo\" por
transir a Occidental: It esset - pos li conversation con sr Q. - li
profund desesperantie pro li manca de ver ductori personalitás in li
Ido-movement, li prevision, que li democratic republica del
Ido-movement, scene de jalusi rivalitá inter divers \"ductores\" in
formate de tasca de gilete, esset condamnat al morte. Li
cámfor-injuctiones del moné quel suporta li edition de \"Centerbladet\",
prolonga li agonie, ma ne banni it. Sr Q. ha nu inaugurat li simptomas
del cramp letal.

 

Su rasonamentes pri IALA, Occidental e altricos have tam grand relation
al realitá, quam li romanes del german yuness-autor Karl May, quel
descri foren continentes u il nequande ha esset. Por sr Q., Occidental
es un continent tre foren, in quel un real expedition il til nu ne ha
audaciat far.

 

Yo venit a le con li articul de sr Berger in Cosmoglotta 93: \"Idistes,
un altri son de cloche!\" e accentuat que ti articul e li rest del
numeró quel esset dedicat a Ido, es un fortissim critica. Li classic
response esset: \"Yo ne cuida pri Occidental!\"

 

Yo parlat con li eloquentie del desesperantie: que tal response ne
auxilia me; que yo ne posse responder a ti atacca; que il, convictet pri
li bonitá del fundament de Ido, deve dar nos apt armes por defender it;
on cita grav argumentes contra nos; esque Vu ne vole refutar les por
auxiliar nos, Vu, nor presidente e max alt linguistic instantie. Quo Vu
intente responder?

 

E li ductor del cent classic Idistes respondet me: \"Necos - yo ne have
témpor - yo ne posse refutar omnicos quo es scrit - quo ili posse far?!
- ili es forsan quinant.\"

 

In fact, quinant Occidentalistes vell esser solmen li demí del cent
fideles! Ma esque on es blamabil, si on dubita pri un doctrina, de quel
li grandprestro in tal maniere refusa defender it, quande on implora le?
Dúbit es un crímine in su ocules, ma yo ganiat li conviction, que il ne
posse defender Ido contra Occidental.

 

Ancor hodie, sr Q. \"ne cuida mult pri Occidental\", e li cent fideles
contenta se per li facilmen obtenibil repetition del parol
\"fush-laboruro\" in vice del seriosi defense, a quel senior li
presidente de lor Academie ne es capabil.

 

Noi Occidentalistes, queles hodie ha largmen trapassat li númer del
Idistes, ne cuida mult pri li cuidas o ne-cuidas del ductor del cent
fideles. Tamen, forsan, li aventuras passat e present del
Ido-Akademiestro ha amusat nor letores. Advere por li cent fideles it es
li catastrofe final. Sr Q. ne mey serchar li cause de su ínquietitá in
alquel mistic adversari francmassoneríe. Il mey trovar it in su propri
ínpotentie.

 

-13-

 

Remarca redactional: Noi avisa nor letores, que to es probabilmen li
ultim vez, que ili vide tractat in Cosmoglotta un afere de Ido in tal
amplitá. Mem si sr Quarfood vell replicar o - ínprobabil miracul - scrir
un veritabil critica pri Occidental, quelc lineas va suficer al
importantie de tal eveniment. Noi considera li historie de Ido quam
tendent rapidmen vers su fine, e li cent fideles de sr Quarfood va
certmen esser nos grat, si noi invelopa li ultim trist capitul de lor
historie per li charitativ mantel del silentie, e permisse les morir in
pace\... adver ne in pace intern.    F.L.

\-\-\-\--

 

 

Ancor un vez li yelb cartes del Union!

 

Noi fa atenter, que li plenation e inviation a nos del yelb cartes de
adhesion al Occidental-Union ne es solmen un act quel economisa nos
labor, ma un legal necessitá. In casus de dúbite, esque vu es membre del
union o ne (p.e. ye electiones), ne decide li payament, ma solmen li
explicit adhesion con vor signatura.

\-\-\-\--

 

 

Li fabrication del insigne de Occidental, tilde in circul, in metalle,
ha esset cuidosimen examinat. Noi sta in comunication con un grand
fabrica, e espera posser bentost comunicar vos detallies.

\-\-\-\--

 

Pierre de la Gorce: Li potentie de un sol hom

 

On ne imagina to, quo bon o quo mal posse far un littissim manuade de
homes, si ili es unit, e have perseverantie e corage. In un region quel
yo conosse bon, yo videt in un duantene de annus un canton bonissim
devenir mal per li influentie de solmen tri homes.

 

E invers, in li sam region, yo videt un altri canton presc subitmen
retornar del mal al bon per li action ne de tri homes, ne de du homes,
ma de un sol, quel desfortunosimen morit tro bentost, ma quel savet
voler e quel precipue savet audaciar.

 

Ne di nequande: \"Ci on ne posse far necos!\" To es li linguage del
egoistes o almen del debiles; to es li linguage de tis, queles ne trova
nequande li hore favorosi e queles, quande mem li fructe vell cader del
árbor, vell trovar ancor que it ne es matur.

 

Do ne di nequande: \"Noi va esser victet!\"   (trad. F.L.)

\-\-\-\--

 

Li heróe sercha li action gloriosi, il lucta con corage til su morte anc
por un cose perdit - li sagio prudent examina li circumstanties, quande
il vide que su cose es sin espera, il aplica su forties a altri scopes
plu util. (Chinés)

 

-14-

 

 

EX LI PAPER-CORB

 

Li spacie de Cosmoglotta es limitat. Li paper-corb redactional es
considerabilmen plu spaciosi. Li natural consequentie de ti quantitativ
relation es, que plu mult de nor paperes migra in li vast obscur
regiones queles extende se sub li tropopulat territoria del scri-table
del redaction. Ta infra, in li purgatoria, ili atende ear li via de omni
papere, in li inferne del forne, o altriloc. Ma quelcvezes ti
paperaches, pri queles li redaction ne vole prender li responsabilitá,
acumula se in in gradu menaciant li redactores per risca de submersion.

 

\"Quo far?\" questiona li unesim. \"Inviar it a Centerbladet\", proposi
li duesim, \"ili printa omnicos quo ili recive!\" Ma li chefredactor
advoca Miquette, su tri-annual filietta: \"Miquette, prende quelc pezzes
de ti papere.\" Miquette, quel ama prender papere quande ínobservat,
misfide al explicit permission: \"Papá\", ella responde, \"noi ja have
tufficent in li\...\" Li papá repeti severmen: \"Ples prender un poc de
ti papere!\" Ma Miquette have un volentie de ferre. \"No!\" ella nettmen
refusa, e mettente su pollic in li bocca, cela cela su visage per un
demí-torn.

 

\"Tu va reciver un pezze de chocolate!\" - Li ferre amolla se. Li rosi
rond manuettes merse in li mar de papere e capte con cris de triumf tri
o quar manuscrites. \"Ples li tocolat, papá!\" Ella recive su honorarie
e surti jubilante con un brun barbe crescent circum su rubi labiettes.

 

Li redaction resta con li salvat paperes. \"Li voce del fate ha
parlat\", di li chefredactor solemnimen, emoet del significantie del
scene, \"on va publicar ti manuscrites!\" - E ci ili es:

 

Li trist ballade pri li grand chef del indianos del nordic forestes\...

 

Li indianos del nordic forestes

possede un chef eminent;

e tribe e chef es consciosi

del propri vertús excellent.

 

Li tribe del nordic forestes,

it vive in contemplation

de su valor ínsuperabil -

in su propri opinion.

 

Lor armes es haches e furcas

e lanses con quelc ferruin,

lor mannic corage furia

\- in cantes pri guerre sanguin

 

Ma ve, ti tre bravi guerreros

ne fa impression imposant

al occidental ínamico

quel veni con arm conquestant.

 

Un yun indianic guerrero,

per un ball de fusil atinget,

raporta al chef pri terribil

machines audit e videt.

 

Li grandchef del nordic forestes

responde con fier nobiless:

\"Ti blanc-faciates es canes!

Yo vermen ne cuida pri les.\"

 

-15-

 

 

\"Senior, to ne cura mi vúlner!

Noi deve do nos defender,

e Vu, nor grand chef, per fort armes

Vu deve nor land protecter!

 

Li grandchef caressa su barbe

e di per su voce sonor:

\"Tu dúbita pri nor valore

e armes, mesquin trahitor?

 

Qui es íncontent, mey con pace

al occidentales ear,

ma yo, in li nordic forestes,

trahitores ne va tolerar!\"

 

Li grandchef del nordic forestes,

il di it con pátos tuchant:

\"Cent mey del fideles restar me,

e yo lor ductor conservant!\"

 

Li yuno con lácrimes parla:

\"Noi deve fusiles comprar,

e Vu nor ducter al defense.

Ples dir, chef, quo vole Vu far?\"

 

\"Necos!\" es li classic response,

\"quo ili do posse nos far?

Quinant ili es, o mem minu,

e qui posse nos superar?\" \--

 

Li yuno, il mori vidente

su patria abandonat. -

Sub tónner del blanc cannonadas

it es invadet, conquestat. -

 

Victet, mult indianic guerreros

transí al armé del victor. -

Cent fideles in nordic forestes

A lor grandchef retorna ancor. -

 

Lontan in li nordic forestes

\- nam li blancos ja reye partú -

ili canta li classic legendes

pri lor ínsuperabil vertú.   Farfarello

\-\-\-\--

 

Un Ido-lecion

 

Ni esas sincera amiki / di vera honesta kritiki. (ni = noi, di = de)

Ma vortin qual\' \"fush-laboruro\" / citar, esas chara plezuro. (vorti-n
= paroles, acc. Sin n, un Idist vell creder que li paroles cita se
self.)

Nam qua nin grosiere atakas, / recevas respondo qua krakas.

Tre laute resonas la frapo / qua falas sur vakua kapo.

 

Ex-Idisto

 

fush-laboruro: vider explication altriloc in ti numró. chera = custosi.
qua = qui, quel. nin = nos. laute = altmen, fortmen. frapo = frapp,
colp. falas = cade.

\-\-\-\--

 

 

Contene: Nor programma por 1937 - Qui desira reciver un Occ-jurnale
duvez per mensu? \-- CRONICA: Cosmoglotta, Anglia, Cuba, Finnland,
Francia, Svissia, Tchecoslovacia - Dictionarium del international
paroles - Propaganda inter adherentes de altri sistemas e \"defense del
idé\" - Esque li propaganda \"menti\"? - Congresse de 50000 Espistes,
Espo en la moderna vivo - Re-edition de Kosmoglott - Al membres del
Union - Decocte de amore - LI SCHISMA DE IDO: Li ultim duplicitá de De
Beaufront - Li cent fideles de sr Quarfood -s Li yelb cartes del Union -
Li potentie de un sol hom - EX LI PAPER-CORB: Li trist ballade pri li
grand chef del indianos del nordic forestes - Un Ido-lecion.

 

Cosmoglotta Serie A + Serie B = 12 numerós per annu custa junt solmen
SFr. 3.50!

 

-16-

 

 

 
:::
