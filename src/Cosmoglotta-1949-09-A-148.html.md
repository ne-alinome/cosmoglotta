Cosmoglotta A 148 (sep 1949)
============================

\

::: {#displaycontent}
COSMOGLOTTA

 

CENTRAL ORGANE DE INTERLINGUE

 

Nro 148

 

Septembre 1949

 

LATIN e INTERLINGUE

 

In Cosmoglotta, may 1948, nró 92(2) B, pag. 21, yo leet un articul,
signat \"H. Nidecker, Arlesheim (Basel)\", sub li titul Latin quam
Mundlingue. Li general contenete de ti articul esset li sequent: li
latin ne have un valore strictmen índispensabil, nam su grammatica have
complicationes alquant inbarassant: it es plu bon preferer Occidental,
quel have un spíritu tot neolatin, e, ad-ultra, li modern neologismes,
sin antiquat formes grammatical.

 

Ci, yo desira presentar un ex li pluri objectiones de culturat homes,
queles vell demandar, pro quo on vell selecter un lingue elaborat,
benque scientificmen, de un hom, vice usar latin, quel es completmen
natural e have ja, quam lingue international, un pluriseculari
experientie.

 

Null valore posse haver li objection pri li manca del neologismes, nam
noi posse vider que li Roman Catolic Ecclesia, in su multiplic
functiones, anc in li civil vive, usa regularimen latin; e li max grand
catolic organisationes cultural (Pontificium Athenaeum Lateranense,
Pont. Universitas Gregoriana, Pont. Institutum Biblicum, Pont. Academia
Scientiarium, etc.) usa latin in li textus, letiones, discussiones del
teses, administration; e ne solmen in li dominias teologic, filosofic e
litterari, ma anc in ti del scienties experimental, matematic, social.
Un sol ocul-colpe al programmas sufice por comprender que li modern
lexico existe in su tot richesse, e in un grafie international (alfabete
anglo-latin, diagrafes chl, chr, ph, th.)

 

Resta li question del grammatica.

 

Quam omnes save, li latin liturgic del catolicisme have li sam
vocabularium quam li classic latin de Vergilius, Caesar, Cicero,
Horatius; e li diferentie inter li du periodes (classic e cristan)
consiste solmen in li max grand elegantie stilistic del unesim e in li
max grand simplicitá del duesim, quel abandona li formes intricat e sat
desfacil del sintaxe. Desfacilitás quel, secun Josef Peano) competent in
ti dominia) 8 annus de studie ne es suficent por superar. E quel totmen
ne existe, o existe in un tre minim mesura, in ti lingue \"infimae
latinitatis\", it es, li lingue populari adoptet del doctes ex li
medievie al secul XIVV e del catolic ecclesia in omni témpor.

 

Sin li grand desfacilitás sintactic, li studie de latin vell devenir plu
facil e plu util por li quotidian vive. E li grand erra del scol
international, specialmen del neo-latin states, es ti, de conservar
solmen li \*mort\* parte de latin, ne li vivent. Con li grand dangere
del formation linguistic del yunité del munde.

 

Latin o Interlingue?

 

Forsan it vell esser bon adopter ambi, un por li persones culturat, li
altri por li homes de medial cultura. Solmen li max important linguistes
objectiv posse definir ti question. Ma li duplic adoption vell portar
gradualmen li non-intelectuales a un progressiv amelioration del
cultural patrimonie e a un ne índiferent conossentie de latin, antey in
su forme modern, poy in li classic. LI avantage es evident, e ne besona
plu mult paroles.

 

Naturalmen, to es possibil solmen a Occidental, nam projectes quam
Esperanto e Ido posse luder null rol in li formation de un cultura
linguistic. Li autor de ti articul expecta responses personal pri ti
problema.

 

Franco Bigatti, Via Guidobono 15/6, SAVONA

 

-82-

 

 

LI ARTE DEL TRADUCTION 

 

Li tache del traductor: 

 

Successar \"combinar fidelissim imitation del originale, complet
claritá, líber fluida del lingue, unitari stil, e un pur poetic
efecte\". Ti paroles de Scherer, pri li german traduction de
Shakespeare, mastre-ovre de Schlegel e Tieck, expresse aproximativmen
quo traductores deve combinar e atinger e quo solmen pocos atinge. Li
tache del traductor talmen sta descrit ; li metode resta li problema.
cardinalmen un problema de talente. On tamen posse analisar li procede
traductori e constatar cert preconditiones. 

 

Unesim precondition. Li unesim precondition es completmen negliget del
majorité queles, si un libre plese les e ili conosse li lingue, strax
optimisticmen comensa traducter. \*Por traducter importa li mastrie ne
tam del lingue foren quam del lingue in quel on traducte.\* Naturalmen
on deve har penetrat li lingue original suficentmen por completmen
comprender li sense del originale e evitar mistraductiones elementari.
Ma ocasional mistraductiones es preferibil al production de un
traduction quel es un sol continui erra quel advere necú completmen
misinterpreta li originale ma anc necú completmen rendi it. 

 

Qui desira traducter un pezze de arte mey ne tro fider in su saventies
filologic e grammatical, ni ceder al seduction de su entusiasme por li
originale. In prim il deve estimar in quant gradu il possede li lingue
in quel il traducte, quant richesse del vocabularium, quant medies de
eufonie sta in su comande in li lingue de traduction. Si ti condition
vell esser observat plu conscientiosimen, un minu grand númere de
competent erudites vell far se mal traductores. 

 

Duesim precondition. 

 

Ma esser capabil expresser se con efecte in li lingue de traduction
ancor ne sufice : li traductor deve mastrisar ti lingue completmen ; il
deve esser capabil adaptar su lingue, sin violar it, al stile del
originale. Por to il naturalmen deve sentir se in hem in li originale,
\*deve har penetrat li spíritu del autor e su lingue\*. To es li duesim
precondition denov un tal de personal talente. 

 

Triesim precondition. 

 

In strett relation con it sta li triesim - desfacil e important quande
on traducte un ovre de grand arte - \*li traductor deve haver un mental
statura corespondent in certe gradu a ti del autor\*. On ne besona esser
un Shakespeare o Dante por comprender les, ma on deve esser capabil
sequer les in lor profundores e nuancies. On ne besona esser un trovator
de vias, ma on deve posser vader sur omni vias trovat. E to vale in
gradu mem plu alt si on vole ne solmen comprender, ma traducter, quo es
transversar un flamme vivent in un altri panne sin sufocar li flammes,
sin mem essentialmen alterar lor flagrada. 

 

Li importantie del vocabularium. 

 

Ci un circumstantie important a quel on nequande pensa e quel sempre fa
se imperatorimen sentit: \*Li richesse del vocabularium\*. It es in
litteratura quo capitale es in comercial interprenses. \*Plu grand un
autor, plu ampli su vocabularium\*. Il trova por su idé li expression
max precisi, trova un parol por omni nuancie de su sentimentes, e sempre
il trova li parol max harmonic in li passage concernet. E si tal parol
manca, il invente it tam mastrescmen que nequi remarca su novitá, tam it
es adaptat al mosaica del frase, tam organicmen it es format ex li
vivent resurses del lingue. Similmen quam in grand scientistes e
exploratores de un nation li pensatori potentie culmina, talmen in grand
poetes culmina li potentie lingual : in ili habita li spiritu del lingue
; ili, plu quam altres, crea li lingue. It es notori quant paroles
lingue german debi a Goethe. Minori autores. autores con volentie
excedent potentie. autores queles senti lor ínpotentie e quasi excede
lor límites, on posse reconosser per lor parol-formationes ínapt e
cacofonic. 

 

-83- 

 

 

Quant paroles ? 

 

On ha contat li paroles de mult poetes e ha trovat p.ex. que inter
angleses Shakespeare have li max rich vocabularium. On ha comparat
vocabulariums de varie professiones e popules e ha trovat ínnumerabil
gradationes, de negro---tribes con quar cent paroles til modern lingues
cultural con plu quam cent mill. Similmen. contante li divers paroles
usat de un hom durante su vive in scrit e parlada, on vell trovar
íncontabil gradationes inter li cretino e li genie litterari. 

 

Quant sinonimes ? 

 

Ne sempre li mann quel interprende traducter un autor es capabil capter
omni senses profund o omni finesses del originale ; li traductores de
grand poetes presc nequande have un comparabil vocabularium. Ili possede
quin sinonimes u li autor employa duanti. Omni paroles de un lingue es
un image, un pense, adminim un nuancie. Mal traductores ne solmen
contenta se per superficialmen imitar li nuancie, ma mem usa un sam
parol por rendir duanti diversmen nuanciat expressiones del originale.
Ili similea a un litt capitalist provant emular li credite de un grand
bank. Tal traductiones necessimen sona fad e diluet, ili oferta un parol
trivial vice li parol caracteristic employat del autor.

 

Traduction de poesie.

 

Ti desfacilitás multiplica se ye traduction de poetic ovres. \*Li
traductor de un poema deve self esser un poete\*, in li gradu delineat
in supra; il ne besona esser capabil crear tal figuras - tis il recive
del originale - ma il deve posseder li sam potentie de vibration o
atmosfere emotional, li sam harmonie de paroles. E to es rarissim. Pro
to Shelley dit : \"It es tam inteligent jettar un violette in li fusuore
por decovrir li essential principie de su aroma e colore, quam voler
transversar li creationes de un poete ex un altri lingue. Li plante deve
re---germinar ex un seme, o it ne va burgeonar : to es nor heredage ex
li maledition de Babel. E Dante, quasi previdente qualmen on vat
maltractar le, scrit : \"Chascun mey saver que nequo quo es conligat in
harmonie musical posse esser traductet sin destructer su tot harmonie e
dulcesse\". 

 

Son e ritme. 

 

Anc in prosa li tache del traductor es rendir ne solmen li sense
intelectual del ovre ma anc imitar tant quant il posse li stil original.
\*E stil es ritme, mem in prosa\*. Qui have un propri stil, parla e scri
in un cert ritme, ama un cert structura del frases, un particulari
arangeament del periodes, finales de un particulari cadentie, e il
prefere cert parol-combinationes. To il ne fa consciosimen - it habita
su orel e gútture. Li son es omnicos. Un home con orel. quel ha mult
leet. va reconosser anc ínfamiliari frases de familiari autores. To vale
in mult plu alt gradu pri poesie. 

 

Forme e essentie. 

 

On ne posse tro sovente repetir : forme e essentie es un. Null ver poete
pensa in prim e versifica poy : su idés ja nasce in poetic structura. Ma
li metric structura ne fini con li metre del verses. Ti es identic in
divers partes del sam poema. gay o trist, e identic in poemas de divers
poetes. Lu essential es melodie, li ritme intern, li cadentie del
verses, li element quel producte li colore emotional. 

 

Quo es un poesie ? 

 

Un poetic ovre deve generar in nos un cert humore o atmosfere emotional,
un vibration intentet del autor. Si it ne posse far to, it ne es un ovre
poetic. Ti efecte, essentialmen sensual, es productet per medies sensual
: \*melodie e ritme\*. Plu perfectmen li son del verses coresponde a lor
contenete, plu alt noi estima li ovre. In quo consiste it conexion e de
u veni li efecte, es tam ínconosset e basat

 

-84-

 

 

sat sur tam profund psicologic causes quam li efecte del musica.
Simultanmen it es tam individual, tam intimmen conexet ne solmen con li
ovre ma con li personalitá del artiste, que presc omni important poete
have su propri cadentie, sovente facil a reconosser e imitar.
Probabilmen it es fundamental humores emotional in li anima del poete,
queles talmen expresse se.

 

Ti factores omni hom con un sensu poetic save, o adminim senti, etsi it
ne atente les, e tamen ili es completmen ignorat del majorité del
traductores. In parte manca les li poetic talente ; in parte ili
crampona se a exteriori ínessentialitás e ne atente to quo in omni
poesie es essential : li vibration emotional quel reposa in son e ritme,
li element ínponderabil del ovre artistic, ínaccessibil del intelectu, e
pri quel li artiste self ne posse rendir conte, e quel tamen es su
personalissim proprietá, generat ex li covibration de obscur ma decisiv
regiones de su psiche. De u il obtenet su materie e quo suggestet le li
idé, to un poete posse saver : ma qualmen il trovat li forme, to ne save
necun. E tal covibration, o post-vibration, li traductor deve evocar in
se o plutost il deve lassar it esser evocat per li influentie del
originale ; e in tal vibration ne egal ma simil al febre creatori, il va
posser producter un ovre perfect.

 

Customari poetic traduction. 

 

Ma pro que li majorité del homes considera forme quam exteriori e opine
que it consiste simplicmen in li metre del verses, ili contenta se in
traduction per reproducter hexametres o sonettes, o per conservar li
consecution de rimes del originale, e poy fiermen scri sur li
titul-págine : \"traductet in metre original\". Ili posse har liverat un
traduction adequat in sense e metre, \*e tamen it es un travestie\* : li
cadentie fascinant, li atmosfere sta completmen perdit. Regretabilmen on
mult traducte talmen\*. Ya súper Il uniform ritme del alternation del
síllabes accentuat e sin accentu in omni poema existe un duesim ritme,
plu líber e plu important, li ritme del plu e minu accentuat síllabes,
queles. junt con li sonal colore del paroles, decide li efecte. E ti
duesim, plu líber ritme deve esser conservat tam fidelmen quam li fix
ritme del metre. 

 

Concentrat e debil passages. 

 

Lass nos notar ancor un circumstantie ignorat de mult traductores : mem
in li max perfect creationes de grand poetes ne omni passages es de
perfection egal, nam durante li creada ne sempre existe sam humore
favorabil. E in omni ovre existe plu debil passages. verses queles
sembla exister solmen por continuar li file, apu tales in queles li
fortie del genie apare quasi concentrat. Si on atentivmen examina li
poetic ovre, on va trovar in presc chascun section un passage dominant
li altris e dant al tot gruppe de verses lor valore e caractere. Tal
passages li traductor deve reconosser strax e rendir les in plen. e
sacrificar lu ínessential a lu essential. Tal passages deve esser
traductet in prim, e li altres deve esser adaptat a ili. Null traductor
posse evitar rimes interpolat, ma il posse cuidar usar tal rimes in
passages minim important e ne defigurar per ili lis max magnific.

 

Traductor - trahitor ? 

 

Si por controlar li salubritá de alimentes mental vell exister oficial
tal queles existes por controlar li salubritá de alimentes manjabil,
alor multissim traductores vell esser inprisonat pro adulteration de
mental alimentes. Lass nos totvez conceder que it acte se ci ne pri
crímines ma solmen pri delictes, causat per gross negligentie plutost
quam per mal intention. E u present articul have scope cardinal
\"amemorar ti quel con bon intention prepara se a traducter un ovre de
arte, quant il deve examinar su propri capacitá, e quel grand
responsabilitá il prende sur se e vers li publica e vers li ovre self\*,
e quant it es barbaric e hideosi defigurar to, quo li autor ha creat
bell.    Karl FEDERN

 

(Version condensat ex german de Ilmari Federn, London)

 

-85-

 

LI ÍNCOMPRENSIBIL MODERN ARTE 

 

 

Interessant discussion in U.S.A pri un desfacil problema. 

 

Li Americanes ne posse esser quiet pro li desfacil comprensibilitá, pro
li \"cludet\" caractere de un grand parte del modern arte. Nam li du
dogmas fundamental del \"american credo\", li crede al permanent
progress, al plu bon futur, al superioritá de lu nov súper lu antiquat,
al ínresistibil developament adavan e al educabilitá del homanité in li
un látere, al crede al masse, al mann del strade, in li altri látere,
apari just in ti problema particularimen desfacil conciliabil. Si nor
secul es realmen ti del \"Common man\", del \"simplic mann\", quam Henry
Wallace ja ante pluri annus ha proclamat e quam ínnumerabil homes depoy
repeti su paroles, pro quo li arte, li max ínmediat, max genuin
expression del témpor, es tam desfacilmen comprensibil ? Pro quo, quam
Diego Rivera, li grand mexican pictor declarat recentmen, li plastic
arte de nor témpor es simil al max rafinat manjage del francesi arte
culinari, al \"canard faisand\", quel delecta li gurmandon, ma quel
sembla quam depravat anate direct ínmanjabil al simplic hom. 

 

Sempre denov on prova aproximar se a ti problema per li max divers
manieres. Ma omni inquestes e experimentes monstra, que al grand masse
del USA---publica plese li \"arte conform al natura\" del annus ninant,
durant que multes de it refusa sequer li abstrat variante del arte
present. Dunc on realmen ne posse educar li témpor a comprender su
propri arte ?

 

Pro to associationes de criticos e de artistes, revúes e directiones de
expositiones sempre denov prova soluer ti ci nod gordian. Pos que li
revúe \"Life\" in passat octobre convocat li criticos del arte a un
\"round table\"-conferentie por ti scope, nu li \"san Francisco Art
Association\" arangeat un \"symposium\" de du dies con ductent artistes
pri li problema del arte modern. Astonant esset con omnes. que li old
Frank Lloyd Wright, li pionero del modern american architectura,
declarat li modern arte quam \"crímine sin passion\" e li picturas
exposit por discussion (inter ili du Picasso-s e du Matisse-s) quam
\"chifonallia\". Ma anc li pictor Marcel Duchamp, de qui anc un ovre
esset selectet, constatat quam li comun element del tot arte modern
desde li impressionistes li facte, que it ne penetra detra li retine, to
es, que it mane in funde sempre íncomprensibil. 

 

In tri punctus es resumat li resultate del conferentie, quel constata li
libertá del artiste in ovrar, li libertá del publica in acceptar in
rejecter e li autorisation del critico in provar explicar.

 

Durante que in li coste west ne tro progresset. in li coste ost, in New
York, un galerie interprendet un naiv, ma tre aclarativ experiment far
explicar arte modern per su creatores self. Duant tri american pictores
- inter quelc del max conosset nómines --- devet explicar in circa 75
paroles su exposit ovres. Li resultate esset, quam on posset expectar :
Li paroles del abstrat artistes esset ne minu abstrat quam su images e
li plu conservativ artistes expresset se in un plu conservativ lingue.
Un opinet. que il sta \"in li desesperat situation de un hom quel just
dat un long, laborosi, cuidosi alocution pri un tema, quel es por le
car, e nu es exhortat : \"Ples nu explicar nos per 75 paroles, quo vu
just ha dit\". Li pictoressa Georgia O\'Keefe, quel hat exposit un
impressiv, demí-abstrat image del grand Brooklyn-ponte, besonat solmen
sett paroles : \"To es por me li Brooklyn---ponte\". 

 

Quo es li experientie, quel noi posse tirar ex li reaction del publica
vis---a-vis abstrat formes del arte ? Que anc sistemas de lingues,
queles ha abandonat li formes del real existentie, mem solmen
partialmen. ne posse esser obstructet al publica. Tro artificial lingues
international es self li max grand obstacul in li via a su propri
scopes.    Secun Die Presse ; de Eugen MOESS (Wien)

 

 -86- 

 

 

LI NOV MAGIE 

 

In li relationes de scientie e vive omnidial on posse observar du
tendenties distint e complementari. Un : productes del scientie intra un
relation sempre plu intim con nor omnidial activitás. Du : scientistes
avansa in regiones u li laico ne posse sequer les. Ante un secul o du,
omni inteligent person havent li necessi líber témpore posset aprender
omno conosset in quelcunc dominia e far original reserches presc quam
dadá ; hodie to necessita exceptional talentes e mult annus de studies
intensiv. Mult villagesi forjeros savet fabricar un musquete chargeabil
de avan, e to afectet poc homes extra professional soldates ; li atomic
bombe menacia chascun de nos, ma li principies guvernant su function es
comprendet solmen de un númere limitat de specialist expertes. 

 

Li sempre plu intim relation inter vive omnidial e li productes de
scientie ducte mult persones al conclusion que li pensada del masse
deveni plu scientic. It sembla evident que homes queles activmen usa
automobiles, aeroplanes, e complicat machines, deve haver un atitude plu
rational quam li savagio quel possede solmen li max simplic mecanic
instrumentes. 

 

Ti assumption (nam rarmen it es plu quam un assumption) ignora li
tendentie mentionat quam complimentari al crescent familiaritá de
scientic instrumentes: li tendentie del reserche-laboratores, con li
progress del scientie, ocupar se per to quo al laico apare esoteric
misteries sin discernibil relation con su interesses personal. Tande
quande un developament sensational --- V. 2. (rakete-bombe), D.D.T.
(súper-insecticide), penicilline (súper-germicide). radar
(radio-detection de aproximant aeroplanes), e precipue li atomic bombe -
invade li consciositá del laico e demonstra que scientie afecte le in
maniere tre practical. Ma desde fotogrammas de Hiroshima pulverisat, e
rumores pri misteriosi radiationes persistent long pos li explosion, li
via es long til comprender li metodes pensatori queles fat possibil li
scientie modern. 

 

Factes observabil ne suporta li crede que rational e scientic
pensa-manieres pervade li masses de nor societá ; li factes monstra que,
durante que scientistes ha developat ti tipes de pensation, grandissim
númeres de homes conserva li atitude mental quel noi usualmen associa
con societás primitiv. Li atitude de mult persones civilisat vers
scientie, e li atitude del savagio vers magie, constitue un paralele
desagreabilmen strett por tis de nos queles desira creder que homes in
general deveni plu rational. 

 

Li expressiones ; \"miracules de scientie, miracules fat del hom\", tam
frequent in textus populari, ne es solmen pictoresc ; ili es significant
indicationes de un tre general atitude vers scientie e scientistes.
Persones con pensation plu minu rational vide nov developamentes etsi
forsan surprisant in comense, quam resultant logicalmen ex anteriori
labores - brevimen : quam developamentes. Ma al masses ínrational,
innovation sat dramatic por penetrar al presse apari quasi ex un munde
misteriosi extra lor conossentie, un strangi munde de test-tubes e
bollient retortes, complicat aparates, e mannes in blanc. Li scientist
es investit con atributes del magician.

 

Li paralele inter li atitude vers scientie e ti del savagio vers magie
es facil a exemplificar. Tre sovente un patiente quel ha recivet un
botelle de aqua colorat, credente que it es un drogue, declara su
condition quam ameliorat ; tal \"cura\" es in alt gradu li resultate de
su fide al potentie del doctor! Similmen hay mult autentic exemples de
tal \"curas\" in societás primitiv, e de indigenes queles morit sub
imprecation ; tal mortes e \"curas\" es, sin dúbite, grandmen li
resultate del fide al potentie del doctor-sorciero. 

 

Hodial reclame sovente anuncia productes in quam \"astonant scientic
decovrition\", \"recomendat de specialistes\" ; anc inter primitives li
parol del sorciero have grand autoritá. In America on recentmen
processuat por interdir misguidant reclame ; investigation hante
monstrat, inter altri anomalies, que necun del anunciat \"dermatic
nutrimentes\" vermen nutri li cute. e que adminim un famosi sorte de
\"hépatic pillules\" ne have li minimal efecte al hépate. Li necessitá 

 

-87- 

 

 

Che li savages! Che li civilisates!

 

interdir tal reclame monstra que compratores acceptat assertiones queles
ne corespondet al real efecte del preparates. On forsan opine que it es
exagerat descrir patent-medicamentes quam modern fetiches ; ma li
paralele es strett : in ambi casus li efecte depende grandmen del
índubitant acceptation del enunciationes de iniciates, un litt gruppe
reputat haver accesse a fontes de saventie refusat a ordinari persones.
Un del max clar aspectes de qualmen scientie remplazza magie che li
masses, es trovat in li tendentie de astrologos, numerologos e simil
descrir se quam scientic - lor clientes conta se per milliones. 

 

Dir que mental atitude o ideologie del masses hodie es \*basicmen\* egal
a ti del hom primitiv, ne es dir que null progresse sta fat. In
contraste al masses, scientistes ne adopte ti atitude - adminim ne in
lor propri dominies ; ili consciosimen efortia esser rational e criticar
lor premisses, contra que docto-sorcieros probabilmen crede in lor
potentie tam implicitmen quam lor clientes. Ma li facte que quelc
persones ha avansat trans simplic credulitá, ne justifica nos deducter
que li altres necessimen seque. To vell esser tam absurd quam arguer que
li sómmite de un árbor cresce al altore de durant metres, anc li radicas
deve ascender. 

 

Li problema del relation inter diversi tipes de pensation, divers
ideologies, e li leges queles guverna lor developament, ancor atende
reconossentie e cooperativ scientic studie. Ci noi solmen demonstra que
it ne es axiomatic que li homes quam totalitá ascende a plu alt de
rationalitá ; noi indica existentie de un problema, ma su solution posse
solmen esser presentat quam un parte de un studie general de ideologies.
Li importantie del tema es evident. Por dar un sol exemple : tal studie
vell auxiliar nos comprender li extraordinari successe del ínrational
propaganda caracteristic por fascisme. Un nazi orator proclamat: 

 

\"Noi ne desira plu alt pane-precies ; noi ne desira plu bass
pane-precies: noi desira ínchangeat pane-precies ; noi desira
national-socialistic pane-precies!\" (Citat secun Drucker. End Of
Economic Man\". p. 12 --- fine del economic hom\"). 

 

Secun qualcunc standardes rational ti mann parlat non-sense --- ma it
esset \"grandmen aplaudet\" del auditores. Solmen vidente in
\"national-socialisme\" ne un notion logical, ma un magic parole
comparabil al invocationes de sorcieríe, noi posse comensar comprender
tal reactiones e per to reyer les. 

 

Li nazis actet secun crede que li masses es, in paroles de Hitler : \"Un
masse vacillant de homan infantes queles constantmen chancela inter
divers opiniones\". It vell esser bell creder que ili errat, ma li
successe de lor propaganda sembla pruvar lu contrari; it certmen da
cause - mem apart de altri considerationes - por reconsiderar li
assumption - difuset inter scientistes e intelectuales - del rationalitá
del masses.  G. Walford (Autorisat traduction ex anglesi de Ilmari
Federn)

 

-88- 

 

LI PICTOGRAFIE

 

On nómina pictografie un primitiv scritura in quel on expresse su idés
per dessines simplificat o signes simbolic. Ti término ha esset format
del latin parol pictus (=pictet) e del grec graphe (=descrition). Li
Indianes de America ha precipue usat ti specie de scritura, ma li
scientistes asserte que li hieroglifes, o alminu un parte de ili es in
funde signes pictografic plu o minu evoluet.

 

Por far comprender qualmen dessines posse servir quam medie de
comunication, noi da in prim quelc figuras ordinari del Indianes de
America.

 

(Image)

 

Ti 6 figuras representa 6 tipes de persones (de levul a dextri): un
mann, un fémina, un infante (reconossibil al ovale simbolisant li lette)
un oldo simbolisat per lineas tremet, nam li old persones treme sovente,
un sorciero, o medico, quel have un cap spess, i.e. plen de pensas, e un
follo (su cap fuma!)

 

On posse constatar quant ingeniosi es ti representation, tam simplificat
quam possibil, e támen quant suggestiv. Li mann have un plum sur li cap,
ma ne li fémina, quel in revancha porta un robe, e li córpores es
representat per un simplic X, quam hodie dessina sempre nor infantes.

 

(Image)

 

Por li abstract idés, li procede deve naturalmen recurrer a signes
simbolic anc tre simplic, ma facilmen reconossibil. Lass nos prender
quam exemple un date: 9junio 1949, in pos-midí. Per un unesim signe on
indica que li sole es in li duesim demí de su curse, dunc in pos-midí.
Jovedí, it es 3 dies ante soledí. Noi representa it per tri bastones
plazzat ante li circul figurant li soledí; li date (9) es indicat per un
signe triangulari significant 5, sequet de 4 bastones. Junio, in li
lingue del Indianos, es li \*lune del flores\*. Noi dunc dessina un flor
sur un crescente. Finalmen 1949 es representat per 19, 4 bastones, 1
triang. e 4 bst. To es un poc long, ma quant poetic e suggestiv!

 

 

E nu, noi va dar un litt raconta in pictografie. To es li descrition
imaginat del viage de un grand chef indian, nominat Sagi Corvo. In li
unesim figura, ti avie es strax representat súper li figura del chef,
pro que to es su totem. Li circul circum li corvo indica li sagesse.

 

Dunc Sagi Corvo ha departet un die del mensu april (signe: li lune del
herbes), per pede (passu marcat sur li suol) por prender su canó. Il ha
imbarcat se sur li rivere con rapid currente (lineas undulat e fleche
duplicat indicant li rapiditá), e il naviga un tot die (li sole fa un
complet demí-circul).

 

Pos que li nocte ha venit (ciel obscur) il halta, e il fa foy (flammes e
un cruce). Poy il preterpassa un obstacul (fleche barrat), poy un monte
in li nebules (3 nebules nigri) e il ariva avan mult tracies de animales
in un foreste (= 3 abietes. Li demí circul plenat de punctus significa
mult árbores). Li tracies es reconossibil: it es tis de

 

-89-

 

 

un triantene de antilopes (= 6 vezes li signe triangulari 5). Li sagi
corvo es tre joyosi (= il dansa). Il es tre afamat (il porta su fingre
al bocca) ma il successa abatter 5 antilopes (animale con cap a-bass es
considerat quam mort) e il manja un de ili, quo es preciset per li unic
baston apu li signe in forme de scude quel significa manjar.

 

(Image)

 

Poy li ciel covri se de nubes (3 nubes in forme de demí-circul). It
pluvie e Sagi Corvo ea lentmen vers su canó, e ti lentore, debit al
grand carga quel il porta, es indicat del fleche con un sol barre. Il
descende li fluvie tre rapidmen (fleche con duplic punte) durante un tot
die (li sole percusse li tot ciel). Il retrova su marita (figura con
robe) in li tenda marcat de su totem (un corvo con circul circum li
cap). Li marita tene un baston in li aere, quo significa: trovat\...
(ci, su marito)

 

On accende foyes, on have provisiones por li hiverne (carne suspendet
inter du pales). Omnicos ea bon (idé expresset del fructe del acere,
quel simbolisa li vive, e del circul con du cornes, quel simbolisa li
fortie).

 

Sub li nómine de ideografie, quelc autores ha esquissat projectes de
lingues utilisant brevi dessines por servir quam medie de comunication.
It es evident que tal lingues posse esser solmen scrit, ma ne parlat,
pro que li dessines ne coresponde a sones. In li unesim congresse
international del dessin, quel evenit in Paris ante 50 annus, un
professor proposit adopter li dessin quam lingue international, e il dat
quam exemple ti-ci frase, quel un qualcunc cive del munde posse
\"presentar\" in viage a un altri person ne conossent su lingue:

 

(Image)

 

Ti tri esquisses devet vicear li frase: \"A quel hora departe li tren
por Paris?\" Ma, quam fat remarcar un jocator, ti dessines posset anc
significar: li agullies de mi tasc-horloge es ruptet e mi tren passa
proxim li turre Eiffel. - Avan tal riscas de misinterpretationes it
sembla plu simplic dir: \"A quel hora departe li tren por Paris\", nam
presc omni paroles de ti frase es ja international e comprensibil a
centenes de million de homes civilisat sin studie anteriori. Omni
persones hant viageat conosse li paroles: tren, hora e Paris sin li
auxilie de un dessin. Li pictografie have poc chances devenir un L.I. 
 Ric Berger

 

-90-

 

ROBIN

 

Li ultim rubi---péctore, residente che nor dom (vide Cosmoglotta 135 A)
noi nominat 

ROBIN, li nóm1ne anglesi.

 

Il presentat se un die, tard In autun, vers li crepuscul, quande yo
esset rastrant li foliallia in li jardin. Subitmen il sedet se ye circa
un metre avan me. Il visibilmen intentet serchar li Insectes queles
restat sur li terra pos li forrastration del foliallia. A vezes li
realmen successat escamotar alquó. Quande yo decovrit le --- quo
probabilmen postulat un cert témpore, pro que li sedet ínmobil --- yo ne
audaciat tuchar le per li rastre. Ma mi timore esset ínfundat. Chascun
vez quande li rastre riscat tuchar le, li forsaltettat ye un
demí---metre, ne plu lontan quam necessi, ma sempre In just témpore.
Quelcvez il sedet sur un bass branche just súper mi cap, e quietmen
restat ta, quande yo preterpassat sub le. In sam maniere, il sovente
venit a me, chascun vez vers li véspere, benque il egalmen aparit quande
yo rastrat un vez ye un altri hora. It evenit sat sovente, 

anc plu tard, In verne, talmen que yo in comensa ne remarcat le. Támen,
il manifestmen desirat esser remarcat de me; forsan il opinet que to
esset plu secur (o plu avantageosi?). Quande, secun su opinion, yo ne
videt le sat tost, il volettat ci e ta avan me. Si pos to yo parlat a
il, il esset content. Ma quande yo mem ne videt le --- e to evenit quelc
vezes - il volettat just along mi cap. E si malgré to yo vell har
persistet ne vider le, yo vell desfacilmen ne [har posset \*audir\*
le.]{style="font-size:13px;"}

 

Detra li dom, noi have un tablette de forrage. Li avies - e anc li
scureles, ma de tis-ci trova se solmen poc in li circumité durant li
ultim annu - conosse tre bon ti restorería e profita de it in alt gradu.
E naturalmen anc Robin. Il ne solmen trincat li aqua, ma mem balneat in
it. Un amusant spectacul! Sovente quelc parus ja atendet queles anc
desirat prender lor balne. De tis-ci solmen du sedet in it in sam
témpor, quelcvez tri e in tre rar casus quar; tande li micri recipiente
esset completmen plenat de parus! Robin ne manjat mult in un sol vez
(denove li aristocratie); támen on di que li rubi-péctores besona
chascun die un quantité de nutritura egal a lor pesa, nutritura quel
consiste max sovente in insectes. Ma ili consuma egalmen altri
nutrimentes; noi per exemple nutrit le per pan-crumeles. Tis-ci il ne
mult apreciat, ma il esset tre avid pri crustes de caseo. Tis-ci noi anc
sovente disjettat por il sur li suol, e tande il venit picar les just
avan nor pedes. Ti maniere nutrir se havet un avantage por le, nam it
esset presc sempre un merle in li vicinitá, quel anc havet fame, ma in
sam témpore li poc simpatic hábitu sequer Robin partú e forchassar le de
omnicos manjabil o trincabil. Tande Robin obtenet nequó. Anc quande il
picat just avan nor pedes, li merle provat, volante along nos ye un litt
distantie, forchassar le, in quo il quelcvez havet success, ma ne
sempre.

 

In li crepuscul, quande noi vadet detra li dom, it plurivez evenit que
Robin sedet subitmen just avan nor pedes, sin esser remarcat;

 

-91-

 

per forsalettar e sedentar se ye un demí-metre, il esset videt de nos.
In li crepuscul il anc sovente captet moscas queles volettat bass super
li suol; il continualmen saltat ad supra, por capter un.

 

Robin savet tre bon far comprender se quande il desirat aqua o
nutritura. Tande il volat, strax pos que noi venit éxter li porta, sur
li suol, ye un litt distantie de nos, o sur li tablette u il restat
sedent ínmobil, su cap un poc obliqui, e regardante nos per \*un\* ocul,
un pose quel esset tipic por le. Unvez il esset sedent sur li tablette
in ti maniere. Yo pensat que il desirat aqua e adportat it rapidmen, li
recipiente essente vacui. Quande yo posit it, il volat durant un moment,
quam il fat sempre, sur un branche de un litt árbor quel trova se just
súper li tablette. Ma quande yo alontanat me un poc, il ínmediatmen
sedentat se denove sur li tablette, ma lassat li aqua totalmen
ínatentet. Denove il esset sedent ínmobil, quam si il volet dir: aqua yo
ne desira, ma nutritura. To yo tande comprendet tre bon, aportat quelc
pezzes de caseo-cruste queles il strax ataccat con apetite.

 

Il apreciat particularimen esset in li cocinería. Quelcvez it evenit,
quande noi ne esset ta e li porta stat apertet, que noi trovat le ta ye
nor retrovenida. Tande il monstrat se terret, pro que noi max sovente
intrat sat subitmen, e poy il volat vers un fenestre. Ma quande noi
parlat a le e eat lentmen vers un fenestre por aperter it por le, il plu
ne esset anxiosi e desaparit quietmen tra li porta o tra li fenestre. Lu
sam evenit pri li hangare detra li dom. Quande li frigid tempe de
hiverne venit, il sedet in it con plesura. Tande noi anc nutrit le ta.
In un matine, noi ne videt Robin. Ma un o du hores plu tard, quande noi
eat along li hangare quel esset ancor cludet, il volettat detra un
fenestrette súper li porta, por atraer nor atention. Sin que noi savet
it, il hat esset includet in li hangare durante ti nocte. Naturalmen noi
strax apertet li porta, pos quo il volat ad éxter, ma totmen ne
demonstrat alquel anxietá; in contrarie, il strax sedentat se sur li
suol, por reciver pezzettes de cruste. Desde ti moment noi quelcvez
posset includer le in li hangare intentionalmen, quo il trovat bonissim.
Evidentmen il esset mult plu content posser resider ta quam éxter in li
frigid noctes de hiverne.

 

Ma in hiverne il plu mult preferet venir in li cocinería, nam ta it
esset ancor plu calid. Il tande sedentat se sur li table, un stul, un
potte, li fenestre-sill, o quocunc altri. Il anc mult amat esset nutrit
in li cocinería. Ma noi sempre admisset le ta solmen durant brevi
témpore. Vu comprende pro quo: pri Robin it esset lu sam quam pri omni
altri aviettes - il esset tre generosi pri lassar xetra se li dones!
\... Ma quande it gelat fortmen, Robin refusat exear del cocinería.
Quande in tal casus mi marita cautmen fortiat le vers li porta, il
malgré to volettat retro trans su pede e sedentat se in detra sub li
table. Tande un poc plu mult pena esset necessi por far ear le ad-éxter.

 

Tard in li estive de 1945 Robin desaparit sin poslassar tracies. In
prim, noi suposit que il forsan vat retrovenir, nam it ja hat evenit que
il ne aparit durant un o du dies. Ma il ne revenit. Sin dúbite il hat
perdit li vive, qualmen? to va sempre restar un enigma. Ma noi ha mult
regretat li desaparition de nor car litt amico. Noi espera que unquande
un altri rubi-péctore, egalmen domesticat, va venir remplazzar le.

 

Originale de H. Aikes (Nederland)

 

-92-

 

 

CELEBRI SCULPTURAS: COLLEONI de VERROCHIO

 

Quam pluri italian artistes, e specialmen su eleve Leonardo da Vinci,
Andrea del Verrochio esset un artist complet, i.e. expert in omni
tecnicas, in sam témpor sculptor, gravor, pictor, ciselero. Su picturas,
tamen, benque tre apreciat, es tre rari.

 

Verrochio nascet in 1435 in Firenze (Florenta). Durante su tot vive il
devet tener un butíca de juveleríe, pro que il ne posset viver per su
sol arte.

 

Quam sculptor, il sempre monstrat un predilection por li cavalle de
battallie, por li cavalle monumental. It dunc ne astona nos que su max
famosi ovre, li Colleoni, representa un cavallero sur su cavalle. It es
un grand sculptura bronzin stant nu in Venezia sur li lateral plazza del
eclesia San Giovanni San Paolo. On di que it es li max famosi statue
bronzin del Renascentie, e li grand scritor francesi Claude Farrère
declarat recentmen: Yo videt in li munde deci mill statues equestri, ma
pos har videt les omnes, yo opine que un sol de ili merite durar: it es
li Colleoni.

 

Li Colleoni, chef-ovre de Verrochio, esset anc su ultim ovre. It hat
esset comendat del Republica de Venezia. Ti cité rich in pictores, ma
povri in sculptores, devet serchat un bon artist in Florenta.

 

Verrochio acceptat far ti labor e venit in Venezia. Li Colleoni, i.e. li
person, esset tre avansat, e li cavalle presc finit, quande li artist
aprendet que un altri sculptor esset comisset sculpter li cavallero.
Aprendente ti decision, li Florentano intrat in colere, ruptet li cap e
li gambes del cavalle e fugit a Florenta. Ma li mores de ti epoca esset
brutal. Li Senat de Venezia informat le que un vez captet, il vell esset
tractat secun li lege del \"talian\" (1. talis = tal in Occ), i.e. del
similitá, e que on vell cupar su cap pos har ruptet su membres.

 

Felicimen, li Medicis intervenit e obtenet del Senat de Venezia que it
mey pardonar Verrochio, con li condition que li artist mey finir su
labor, quo esset acceptat.

 

Regretabilmen li fusion del statue bronzin, quel durat circa un semane
in 1488, esset un operation tre penibil in ti epoca, e to ruinat su
sanitá. Pro li excesse del fatiga, Verrochio morit de un inflammation
intestinal. Il ne havet li joya vider su ovre terminat e erectet, e un
altri sculptor, quel hat auxiliat le durante li operation, signat it
vice le.

 

Desde bentost 4 secules, li Colleoni fa li admiration del visitatores de
Venezia.

 

-93-

 

 

Tam li cavallero quam li cavalle expresse marvelosimen li caractere
militari del bandas italian del Renascentie. Li bronzin bestie avansa,
pesant ma vivent. On crede audir li martellation de su hufes. Pri li
Condottiero, il sta faruchi sur su alt sedle, li figura plicat del
menacie.

 

Li Colleoni esset un de ti generalos del Medievie chef de truppes
demí-brigante, demí-heroe, quel mettet se con lor homes al servicie del
italian princes o del cités. On nominat le condottieros. Generalmen
bravi, ma nequande embarassat de scrupules, ili auxiliat preferetmen li
partise quel payat les max mult.   Ric Berger

 

 

LADY ISABELLA

 

Til li unesim annu de ti guerre (Noi ne save esque ti custom dura
ancor), on distribuet al povres de Tishborne, in Anglia, un summa
representant li valore de un terren de 25 acres (Li acre anglesi
coresponde a 40 ares e un demí). It acte se pri un custom old de 700
annus e de quel li orígine merite esser racontat.

 

Lady Isabella Tishborne esset gravmen malad e proxim su morte. Sentient
venir su fine, ella fat vocar su marito e petit le, in memorie de ella,
conceder omni annus, in li die anniversari de su morte, un cert summa al
povres del region.

 

Li dómino Tishborne havet un dur cordie.

 

\-- Yo vell voluntarimen consentir exaudir vor desira, il respondet. Ma
vu es minu malad quam vu crede it. Por ne oposir vos un refusa, vi to
quo yo proposi vos: vu va percurrer un parte de mi terras durante que va
consumar se un torche. Quande li torche va extinter se, li valore del
terren percurret de vos va representar li subsidie quel yo va donar al
povres omni annus.

 

Ti admirabil fémina tande lassat su lette. Pro que ella esset íncapabil
tener se erect, ella reptet sur li genús e sur li manus. Quande li
torche esset consumat, ella hat percurret 23 acres. Ella expirat li
sequent die. Desde tande, chascun annu, li povres de Tishborne benedí li
memorie de lady Isabella.

 

 

LI PIGRITÁ DE R. KIPLING

 

\- \"Esque Sr Rudyard Kipling es in hem?\", questionat un vez un
visitator al servitor quel hat apertet li porta.

 

Li scritor esset sedent a su table in su labor-chambre, e pro que li
porta esset mi-apertet, il posset audir li conversation evenient avan su
porta. \"Yo ne vell voler trublar le, dit li visitator, si il es just
laborant.\"

 

\"Laborar\" exclamat li servitor. \"Il ne labora; il resta sedent a un
table e solmen scriacha sur papere!\"

 

-94-

 

 

 

NOR CONCURSES

 

SOLUTION DEL CRUCE-PAROL DE JUNIO. Ti problema, tre desfacil, ne ha
esset soluet completmen just. Li concurrent, quel atinget li max grand
aproximation, es Sr Leopold Eckel de Vienna.

 

NOV CRUCE-PAROL

 

proposit de Kurt Feder, de BAD HOMBURG (Germania)

 

Li solutiones deve arivar al administration de Cosm. ante li 1-im oct.

 

Horizontalmen: 1/ Sufixe verbal. - Numerale. 2/ Glotir (presente). -
Corde-tricotage. 3/ Colerar. - Fine de prega. 4/ Simbol. 6/ Vende. 7/
Fripon. Metalle. 8/ Pronómine general. Diva de cinema. 9/ Sufixe verbal.
Reson.

 

Verticalmen: 1/ Animale. - Sin son. 2/ Somnie. - Prefixe assimilat. - 3/
Lingue oriental. - Árbor. 4/ Buffon. 5/ Animale. - 6/ Medie de
transporte (plurale). 7/ Objecte de un discurse. - Instrument musical. -
8/ Pronómine personal. - Parte del córpor. 9/ Proprietá. - Imperator
roman.

 

Quo pensa li neutres pri Cosm.:

 

COSMOGLOTTA (Jan. e Fév. 49).

 

Extraordinaire revue! sous la direction de M. Ric Berger en Suisse, et
de M.L.M. De Guesnet en Fraance.

 

Eccrivent dans cette revue des personse de tous les pays: France,
Angleterr, Autriche, Tchécoslovaquie, Danemark, Finland, Italie,
Norvège, Roumanie, etc. Australie: Ces correspondants font usage d\'une
lingue que je n\'ai jamais étudiée, mais je la lis comme la mienne!
M\'étant informé, dans la crainte d\'une farce, j\'ai appris que les
sept ou huit principales langues du globe comportaient un trêsor commun
de plusieurs milliers de mots et racines \*identiques\*. Voilà le
secret. Ce n\'est donc pas une langue artificielle comme l\'Espéranto
(qu\'entre parenthèses, j\'ai voulu apprende sans pouvoir achever, tant
c\'est rébarbatif). En lisant Cosmoglotat, on se sent pratiquement, un
citoyen du monde.

 

Li grand revúe francesi \"L\'âge nouveau\", in su numeró de may 1949,
publica li judica ci-contra pri nor revúe. Ti testimonie pri Esperanto
confirma nor constatationes de mult annus. Li aspecte de ti lingue
repussa un grand parte del publica, quel in principie es favorabil al
lingue international constructet.

 

 

CONTENETE:

 

Bigatti: Latin e Interlingue. - Federn Karl: Li arte del traduction. -
Moess: Li íncomprensibil modern arte. - Walford: Li nov magie. - Berger:
Li pictografie. - Li Colleoni de Verrochio. - Lady Isabella. - Aikes:
Robin. - Cruce-parol. - Opinion del neutres.

 

-95-

 
:::
