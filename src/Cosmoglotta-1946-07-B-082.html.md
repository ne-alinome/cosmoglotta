Cosmoglotta B 082 (jul 1946)
============================

\

::: {#displaycontent}
COSMOGLOTTA

OFICIAL MENSUAL ORGANE DEL OCCIDENTAL-UNION

Redaction e Administration:

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat    Tel. (021) 9 56 56    Julí 1946 - Nró 82 (5)

\-\-\-\-\-\-\-\-\-\-\--

 

LI USATION DEL TÉMPORES IN OCCIDENTAL

 

Ante quelc témpor un de mi amicos nederlandesi atraet mi atention sur li
facte que in hollandesi on ne usa perfecte e li ínperfecte in li sam
maniere quam in li altri lingues. Adplu on usa quelcvez li presente vice
li passate e vice li future. Il petit me dir le qualmen on usa ti
témpores in Occidental.

 

Pro que li question ancor ne ha esset publicmen tractat, quelc
aclarationes certmen ne va esser ínutil.

 

Por liquidar strax li minu important punctu, lass nos mentionar que on
posse anc in Occidental usar li presente vice li future, quante li
futuritá del action ja es ínmiscomprensibilmen expresset per un altri
parol. Ex.: Deman yo departe a Paris. Li usation del future in tal
frases es tre usual anc in li vivent lingues: F: Demain je vais à Paris.
G. Morgen gehe ich nach Paris.

 

On anc posse usar li presente vice li passate in casus u noi in li
vivent lingues usa li talnominat \"presente historic\" quel have li
scope dar plu mult vive al narration. Li procede es tant conosset que it
es apene necessi citar special exemples.

 

Un poc plu complicat es li question del usation del témpores del
passate. Ci ne solmen li vivent lingues ne interconcorda con unaltru, ma
li election del just témpor in un sam e sol lingue obedi quelcvez a
extremmen complicat regules. On mey pensar solmen al tre delicat
dintintiones queles reye li usation del \"passé simple\" francesi (je
fis) e del \"imparfait (je faisais). Ili es un ver rupte-cap por
Germanes. LI situation es simil in italian e hispan, ma anc in anglesi
(con su assertetmen tant simplic grammatica) li just usation del
témpores oferta ínnumerabil desfacilitás al non-anglosaxones. It es ver
que ti desfacilitás es nequó comparat a tis queles assalta li candid
aprensor de Esperanto e Ido. Ta li situation es proprimen ínextricabil.
Til nu nequí ancor ha esset capabil dar clar e precis regules pri li
usation del formes -anta, -inta, -onta; -ata, -ita, -ota; li max famosi
grammaticos esperantistic self ne interconcorda in ti punctu.

 

-49-

 

In Occidental, li témpores del passate es reductet a tri formes:

 

1\) Li ínperfecte: Yo ha laborat.

2\) Li perfecte: Yo laborat.

3\) Li plusquamperfecte: Yo hat laborat.

 

Li plusquamperfecte obedi al sam regules quam in li lingues vivent e it
oferta pro to null desfacilitá. Li discussion torna dunc solmen circum
li just usation del perfecte e del ínperfecte. A priori on vell dir que
it ne mult importa ca on usa li un o altri forme pro que li corect o
íncorect usation de ili ne posse dar loc a genant miscomprenses. Támen
it ne es interdictet enunciar quelc simplic regules queles permisse
obtener anc in Occidental un cert uniformitá in li usation del du
témpores.

 

Quam max simplic regulation yo proposi li sequent:

 

\*Li perfecte\* mey esser usat quande it acte se pri un eveniment passat
quel es completmen finit e plu ne have alquel conection con li presente:

 

Ex.: Yer yo scrit un lettre a mi patre. (Li action ha comensat e finit
in li passate e plu ne sta in alquel relation con li presente). Li
perfecte es dunc li caracteristic témpore del \*narration\*. It va esser
usat in omni casus u on usa in francesi li passé simple (je fis) e in
anglesi li \"perfect\" (I made). It coresponde anc al german perfecte
(vollendete Vergangenheit) benque ta, precipue in li lingue parlat, on
va sovente usar anc li presente perfect (vollendete Gegenwart). Pro que
in Occidental on ne distinte inter \"ínperfecte\" e \"passate simplic\"
quam in F, on va usar li perfecte anc in tal casus u F usa li
\"imparfait \" (je faisais).

 

 

\*Li ínperfecte\* mey esser usat quande on parla de un eveniment in
maniere general, sin situar exactmen li témpor passat durant quel it
havet loc:

 

Ex.: Yo ha recivet un lettre de mi patre.

 

Usante ti forme, yo ne ocupa me pri li exact témpor in quel li action
havet loc. Yo simplicmen constata que yo es \*nu\* in possession de un
lettre: li action have un direct relation con li témpor present e it es
plu mult li consequenties de ti action queles interessa quam li action
self. \*Yo ha finit\*; \*yo ha manjat\* significa que yo es in li
situation de un person quel ha finit e manjat. Ples comparar con: Yo
finit li labor homatine a 10 horas.

 

Li supra regules coresponde sat exactmen a tis queles vale por anglesi e
queles coresponde \*teoricmen\* (in li practica it es un altri afere)
anc al usation del témpores in francesi.

 

Conform a ti regules noi va logicmen usar li ínperfecte anc quande un
action comensat in li passate dura ancor in li presente: Yo ha esset
occidentalist desde 20 annus (e yo es it ancor hodie); A: I have been an
occidentalist for

 

-50-

 

20 years. Ma forsan on va dir que in un tal casu on vell con li sam jure
ancposser usar li presente secun exemple francesi e german: Je suis
occidentaliste depuis 20 ans. Ich bin Occidentalist seit 20 Jahren. In
veritá li casu have solmen secundari importantie.

 

Yo amemora ancor passante li possibilitá quel noi have usar li
participie present por indicar que un action ja hat comensat quande un
altri evenit: Yo esset cantant quande ella intrat. It es un tre bon
medie por nuanciar li sequentie del evenimentes e it merite esser usat
plu frequentmen in Occidental.

Yo espera que li regules indicat in supra va esser considerat quam sat
simplic por incontrar general aprobation. Ma si li un o altri del
letores have alquó plu bon a proposir noi va voluntarimen acceptar su
contribution por publication in nor revúe.

 

Por finir yo desira adjunter que yo ha un poc arbitrarimen usat li
expressiones \"ínperfecte\" e \"perfecte\" por far les coresponder al
dat definitiones. Yo ha fat to ne solmen por simplificar li
classification, ma anc pro que it es desfacil orientar se in li cáos del
términos grammatical queles li vivent lingues usa por definir li diversi
témpores. In mult casus li etiquette ne mem coresponde al contenete del
botelle. In omni casu it va esser bon si anc ci noi interconsenti pri li
usation del sam términos in omni nor grammaticas e manuales, por ne
transplantar anc in nor Occidental li confusion quel reye in li vivent
lingues.

 

A. Matejka (La Chaux-de-Fonds).

\-\-\-\-\-\--

 

LI UNIVERSAL VICTOR DEL GUERRE

 

Sr. Chevalier, professor de botanica in li Museo de Paris, fat in li
Academie Francesi del Scienties un curiosi comunication. Durante su
viage in Russia, il hat constatat que li natura ja reparat secun su
propri maniere li devastationes de Leningrad. In li crateres de obuses e
inter li desjuntet lápides del ruinas crescet plantes, specialmen ott
species de mosses.

 

Ma li vegetale maxim invadent es un american mal-herbe, un matricaria,
li \*Galinsona aristulata\*, ínconosset ante quelc decennies; it covrit
omni nov spacies queles li bombardamentes ofertat. On trova it in li
ruinas de Caen e anc in li escombres de Berlin e de Warszawa.

 

It es li universal conquestator del guerre.    L.W. de Guesnet (Paris).

\-\-\-\-\-\-\-\-\--

 

INCREDACITÁ. Un yun mann quel videt in li zoo por li unesim vez in su
vive un giraffe dit: \"Yo ne crede it\".

 

-51-

 

LINGUE INTERNATIONAL E POLITICA

 

Sin dúbit in li present témpor mult Occidentalistes pensa pri li
fundation de nov clubes. Li organisation de I.L. clubes es bon
comprendet, adminim de old practicantes, e forsan quelc paroles pri un
important fase de it va esser util.

 

Yo va ilustrar li principie quel yo have in mente per du anecdotes. In
un venerdí-vésper in annu 1907 li secretario hat introductet al London
Esperanto-Klubo pluri foren \"samideanoj\", includent un yun mann de un
land quel yo ne va mentionar. Omnicos eat bon e harmoniosimen til li
medie del discurs, quel secun nor regules ne tractat politic aferes.
Subitmen li yun mann interruptet per insultativ remarcas pri \... li Rey
de Britannia! \"Vu deve liberar vos de il, il custa tro mult, etc.,
etc.\". Li presidente explicat nor regul e petit li yun mann tacer, ma
il ne volet. In fine quelc membres quietmen informat le que, si il
absolutmen refusat tacer, ili vell esser obligat jettar le cap-in-avan
exter li chambre. To havet li desirat efecte, ma li damage hat esset
fat.

 

Un altri vésper, annu 1919: Li tema del discurs esset \"Irland\", un
objectiv descrition del popul, mores, lingue, paisage. Quande li
presidente invitat li auditores posir questiones un senior C. profitat
li ocasion parlar pri li politic relationes inter Britannia e Irland e
lansat un atacca contra li britannic guvernament - evidentmen in li
intention vulnerar li sentimentes del presidente. In to il successat,
nam pos quelc amari minutes li presidente abandonat li convenida,
colp-cludente li porta detra se. Li vésper esset ruinat.

 

Li parol \"politica\" posse dar li general idé de un sistema de action o
guvernament, amicalmen e scienticmen consentit un partise o lande. Ma
hodie it sovente indica hostilitá e acerbitá inter landes e ancor plu
mult inter li social classes. In un plu perfect munde tal politica va
esser viceat per scientie e concord, ma in li present dies noi deve
esser realistic e acter secun existent factes.

 

Si li regul \"Null discussion pri religion ni politica\" esset important
in li I.L.-clubes ante 1939, es it ne cent vezes plu important hodie?

 

To quo yo proposi ne es ínpossibil: It es fat in li sport-clubes,
adminim in Anglia. On deveni membre de un tennis-club por luder ténnis
in agreabil circumstanties con amical co-membres, ne por far propaganda
por su propri politica.

 

Noi va incontrar persones qui honestmen e sincermen crede que li
propaganda de su politica es tant important e urgent que ili deve parlar
pri it ye

 

-52-

 

omni possibil ocasion. Ma si noi recruta un tal membre in un
Occidental-club, e in consequentie perdi un existent membre, it es
forsan ne un important ganie por Occidental.

 

Noi deve penar convicter un tal person que il ancor va haver 99% de su
témpor líber por political propaganda, ma que Occidental ne posse viver
in un atmosfere de political disputes, e que in omni casu su expectation
pri conversation de su co-Occidentalistes va esser in grand part
ilusori.

 

Si mi rasonament es corect noi deve excluder politica ja fro li comense,
e li comense ordinarimen consiste in apart jurnales. Yo memora ex mi
Idistic dies un jurnal con li charmant titul \"Kombato\". Yo suggeste
que jurnales con nómines \"Li Conservativ-Occidentalist\", \"Li
Comunist-Occidentalist\", o alquicos pri li proletariat, es dangerosi
por Occidental, in tant que ili posse crear conflicte u altrimen
harmonie vell esser possibil, e pro que ili posse far nascer li idé que
Occidental es un politic movement.

Yo conclude que nor deve, e li sol base de nor success, depende del
gradu in quel noi posse presentar a nor povri politica-lacerat munde un
luminosi exemple de concord, tolerantie, mutual respecte, e amore per
nor personal relationes e in nor clubes. It es customari hodie parlar
mult pri li superioritá de Occidental súper Esperanto, ma in mi opinion
noi vell far bon ne obliviar li modelle del \"Interna ideo\".

 

Lass nos, dunc, haver un organisation e clubes in omni cités in quel
chascun posse intrar sin esser obligat escutar ínterminabil discussiones
e disputes queles il va trovar tedant, si ne ofensiv. It ya existe altri
temas por discussion! Lass nos preferibilmen arangear que chascun membre
tace pri su politica e religion - o su manca de les - e que null membre
save quo es li politica e religion del altres. In tal circumstanties
success in li max alt gradu ne posse escapar nos e noi va perfecter un
I.L. util por omnes, includent li political partises.

 

H.D. Akerman (Anglia)

 

SEMES DE SAPIENTIE

 

Li guerre es un male quel deshonora li homanité. (Fenelon)

 

Sovente un perdit combatte es conquestat progress; minu glorie e plu
grand libertá. Li tambur tace e li rason reprende li parlada. (V. Hugo)

 

Li civil discordie es un venenosi verme quel devora li intestines del
State. (Shakespeare)

 

Certmen poc coses corupte tant un popul quam li hábitu del odie.
(Manzoni)

 

(trad. de G. Bevilacqua, Italia)

 

-53-

 

TITULATURAS IN OCCIDENTAL

 

Yo have li fortune - o misfortune - portar un academic titul. Adplu yo
have li chance - o deve - sovente coresponder con seniores queles
egalmen porta un titul, academic o militari. Ex li lettres queles yo
recive yo vide que lor scritores multvez ne save in quel maniere
corectmen adressar se a me, e de altri látere yo self, scriente a un
mann titulat, tre sovente hesita qualmen usar li titul. On ne desira
esser ínpolit, ma anc exagerat politesse, quel forsan evoca desagreabil
sentimentes in li adressate, ne es necessi. Li question del titulaturas
in Occidental certmen ne es tre important, ma támen it es forsan util
parlar un vez pri it.

Yo deve confesser que yo recive un choc chascun vez quande yo recive un
lettre adressat a \"Sr.Dr.X.\" o comensant per \"Tre estimat Senior
Doctor\". Yo trova to un tro grand richesse, precipue si li scritor del
lettre self possede un titul. Nam in ti casu yo es fortiat responder con
li sam acumulation de honorific paroles. Naturalmen to es un imitation
del metode german. In German on di e scri: \"Herr Doktor, Derr Oberst\"
etc. It certmen ne es fals in Occidental, it viola null lege de nor
lingue, ma támen yo have li impression de un dissonantie, de un acord
superchargeat.

In Francesi on di \"monsieur le docteur\", ma \"mon colonel\". On fa
dunc in diferentie inter titules academic e militari. Un transferte de
ti metode in Occidental egalmen ne vell esser fals: \"senior doctor\"
(quam secun metode german), \"mi colonel\". Ma yo trova que ti duesim
adparlation in Occidental conporta un son tro familiari.

 

In Anglesi on adressa lettres simplicmen a \"Dr.X.\" o \"Col.Y.\" e
comensa li textu in ambi casus con \"Dear Sir\" o, si on desira esser
tre polit o formal, con li sol parol \"Sir\". Si on bon conosse li
adressate, on scri \"Dear Mr.X.\", dunc sin titul. Esque ti metode ne
vell esser recomendabil anc por Occidental? Yo crede it.

 

Yo dunc vell proposir omisser sur li coverte li totalmen superflú parol
\"senior\" (si it acte se pri un seniora o senioretta titulat, li
adjuntion de \"sra.\" resp. \"srta.\" es forsan recomendabil, ma certmen
ne necessi) e comensar li textu con \"car senior\", si it es un lettre
plu formal, o con \"car senior X.\" (o \"car doctor, car colonel\", si
on absolutmen desira usar li titul o pensa que su omission vell posser
esser prendet in mal parte per li adressate), si li du corespondentes es
bon conossetes. Anc li adparlation \"car coidealist\" es tre bon e posse
esser usat mem vers ínconossetes (naturalmen solmen si ili in facte es
adherentes o adminim simpatisantes de nor movement). Yo proposi dunc
usar \*sive\* senior, \*sive\* li titul, ma ne ambi junt.

 

-54-

 

Ti proposition naturalmen es un resultate de mi opinion purmen personal,
e certmen altri persones posse regardar li afere con altri ocules, ma yo
crede que it constitue li median via inter tro poc e tro mult
politesse.   C.H. Pollog (Basel).

 

Nota del redaction:

 

Pri li 3-esim paragraf del supra articul noi fa remarcar que li militari
expression francesi \"mon\" (colonel) es, secun li etimologistes
francesi, un abreviation del primitiv titul \*monsieur\* e ne li
possessiv adjective \*mon\*. R.Bg.

 

LI SCIENTIE TRANSPASSA UN NOVI MAGNIFIC STADIE

 

Li hodial scientie progresse con un ritme prodigiosi. On save, desde
circa triant annus, que li superficie terral es regularimen aroseat de
un pluvie de particules electrisat (circa un por decimetre quadrat e por
secunde) queles proveni del spacie intersideral.

 

On posse vider functional in li Palace del Descovrition in Paris un
aparate quel inregistra individualmen li ariva de ti projectiles,
chascun de ili productent un \*toc\* in un alt-parlator.

 

Ti projectiles es productet de un radiation a quel on dat li nómine de
\*radies cosmic\*, e quel sembla composit de protones con tre grand
energie.

 

Tis-ci producte, ye lor ariva in atmosfere particules de un specie quel
on nequande observat durant li experimentes de fisica nucleari fat in
nor laboratorias.

 

On dat a les li nómine \*mesotones\*. Lor carga positiv o negativ e ti
del electron, ma lor masse es du cent o du cent e quinant vezes plu
grand. Ili possede un energie immensi, quel permisse les traversar un
scren de plumbe de un metre de spessore, in contrari que quelc
centimetres sufice por haltar li radies X max penetrant o li electrones
max rapid queles noi posse producter.

 

On observat les in profundores de pluri centenes de metres sub li terra
o de mil metres sub li mare.

 

Lor radioactiv medial vive es curtissim e secun órdine de 2
microsecundes. Li orígine del radies cosmic es ínconosset. It sembla que
li constant astres ne se concernet, e li hipotese max sovente acceptat,
benque it ne resolue omni desfacilitás, es que ili proveni del
\*novas\*.

Li \*novas\* es stelles queles explode projectente un quantitá de
materies quel representa circa li cent millesim de lor masse, con un
rapiditá de mil kilometres per secunde e con un flute de energie enormi,
quel, in li moment del maximum, representa circa cent mil vezes ti del
sole.

 

-55-

 

On admisse que omni stelles passa un o du vezes tra li statu de \*nova\*
durant lor minimum témpore de evolution, quel es du milliardes de annus.

 

Or, on anuncia, in li scientific medies, li iminentie de un declaration
informant que on ha successat producter in li laboratorias,
\*mesotones\* de queles li masse vell esser du vezes ti del electron. In
altri parte, li american laboratorias vell posser bentost comunicar a
particules, energies secun li órdine de un milliard de electron-voltes.

 

Quo on ne vell posser expectar in li dominia del desagregation atomic,
de projectiles de tal potentie, quande on save que li scission del
nucleo de uranium postula solmen du cent milliones de electron-voltes!

 

Maurice LEBLANC, in \"L\'Homme et la Vie\", april 1946.

Trad. L.M. de Guesnet (Paris).

 

(Vide: Cosmoglotta, may 1944, págine 51: Del elementari al universal.)

\-\-\-\-\-\-\-\--

 

CRONICA

 

FRANCIA.

 

In li reunion del Occidental-Gruppe del 25 may, sr. de GUESNET raportat
pri su viage in Svissia e su incontra de sviss coidealistes. Inter li
partiprendentes esset un eminent linguist quel vole judicar pri li
practica de nor lingue, e es tre simpatisant. Inter altri documentes
esset comunicat lettres de sr. A.Z. Ramstedt (Finland), sr. H. Aikes
(Nederland) e Dr. Berkold (Germania).

 

Sr. René Isambert, chef administrator del Colonias, mundlinguist desde
1906, quel esset in London, es just pensionat e va logiar in Chartres, u
il fundat li Esperanto-Grupo ante 40 annus. Noi espera que il va posser
ocupar se denov pri nor lingue.

 

PARIS. - Li 31 may, sr. Jean Paul Vinay, Inspector principal del vivent
lingues, fat un discurse in li Centre Quaker International pri \"Li
lingues e li international exchanges\" avan un assemblé composit
precipue ex educatores e studiantes. Il descrit li desfacilitás
productet del diferenties de lingues in li international incontras e
congresses e li complication del divers traductiones. Poy il parlat pri
li solution per un artificial lingue. In su excellent e ínpartial raport
il citat exemples de lingues apriori, poy Volapük, Esperanto, Ido,
Novial e Occidental, con exemples de textus. Finalmen il parlat in
favore de IALA e, proque il visitat recentmen li oficie de ti
association, il dit que li labores esset interprendet con seriosi e
ínpartial metodes. Sr. Papillon, idist, declarat que por evitar un
falliment quam ti del Delegation, it vell esser necesis far conosser in
ampli scale li scope e

 

-56-

 

labores de IALA, Sr. apotecario Rousseau, old esperantist, declarat se
pret acceptar li judicament de IALA, si vermen li lingue proposit es un
progress e un practical resultat obtenibil. Un altri esperantist
profitat li ocasion por far li lauda del \"kara lingvo\". Sr. de
Guesnet, parlant directmen in Occidental, ye li grand surprise del
partiprendentes, explicat que li lingue de IALA ne posse mult diferer de
Occidental, ma vell esser tre proxim de Occidental e que in tal casu noi
vell considerar li question favorabilmen.   L.M.G.

 

RENASCENTIE, numeró special redactet in lingue francesi, exposi li
argumentes in favore del L.I. e specialmen de Occidental, del vis-punctu
marxistic. Li abonnament es líber. Misser demandas e moné a sr. W.
Gilbert. 58 Rue de la Paix, CHOISY-le-ROI (Seine), Francia. On posse anc
misser moné al Institute Occidental, CHAPELLE (Vvaud), Svissia.
Postchec-conto 11 1969. Informar directmen li redactor de RENASCENTIE in
tal casu.

 

ITALIA.

 

Mersí a pluri fervent pioneros, inter altris sr. Dr. Mascanzoni de Bari,
nor lingue penetra sempre plu in Italia. Un polemica contra
esperantistes evenit in li jurnale de Roma \"Il Progresso\". Dr.
Mancanzoni ne havet pena por demonstrar li superioritá de Occidental,
citante textus in nor lingue, durant que esperantistes es íncapabil usar
lor lingue in li presse pro que lor chapelat lítteres es íntrovabil in
li printerías.

\"La Voce dello Stenografo\", organe oficial del \"Unione stenografi
Cimani\", Via Ademollo 12, Livorno (Italia), ha publicat in li numeró de
april un articul \*in\* Occidental.

 

\"Italia\", revúe oficial del Club international, nró 2, de may 1946, ha
insertet un grand anuncie por Cosmoglotta.

 

SVISSIA.

 

Li redactor de Cosmoglotta developat li problema del L.I. in un reunion
del section del Union Europan in Lausanne li 18 junio. Long e
interessant discussiones evenit pos li discurse.

 

Del 11 til 19 may, sr. de Guesnet (Paris), presidente del
Occidental-Societé de Francia, e su marita, partiprendet un viage in
Svissia organisat del association \"Tourisme et Travail\" in conection
con Popularis-Bern. Malgré li obligation sequer li programma, ili havet
li grand plesura posser incontrar sr. Robert Ris in Luzern e Dr. C.H.
Pollog in Basel. Benque li témpore esset curt ili posset parlar in e pri
nor lingue. Mult mersís a ti amicos por lor cordial acceptation e
afabilitá.   L.M.G.

 

Li \"Revue Internationale de Sténographie\", 11 ch. Ritter, BIENNE,
publica in li numeró de may-junio 1946 un complet págine in Occidental:
Du poemas de

 

-57-

J. Podobsky e Li futur lingue auxiliari de Europa de E.W. Un calid mersí
a nor coidealist Bieller por li constant publication de textus in
Occidental in su bell revúe.

 

Li important diario \"Die Tat\" publicat in su numeró 171 del 24 junio
1946 un important articul \"Nachkriegsplanung und Welthilfssprache\" in
german de circa 90 lineas de queles 14 lineas es in Occidental. Ancor un
bell pruva que nor lingue posse esser strax publicat in quelcunc jurnal!

 

\"Die Tat\" e \"Die Nation\" anc ha publicat \"Comunication\" in german
e Occidental (Respectivmen li 18 e 19 junio 1946).

 

Occidental che Radio Beromünster. In li emission de Studio Zürich
\"Jahrmarkt der Zeit\", on audit jovedí, li 23 may, un amusant dialog.
Parlante pri li negativ resultate del conferentie del ministres de
extran aferes a Paris, li du parlatores discusset pri linguistic
desfacilitás in international relationes, pri li possibilitás de un
lingue auxiliari e finit per escutar un parte de nor disco de gramofon
\"Occidental, li lingue international, discurs de Dr. F. Haas\". Noi fa
remarcar que li radio-organes ha self composit li textu del emission,
basante se partialmen sur li editiones de nor propaganda-centrale.

 

Li ultim numeró printat de Cosmoglotta ha esset recenset de numerosi
jurnales, inter altris: Journal de Montreux, La Feuille d\'Avis de
Lausanne, Zofinger Tagblatt, Familien-Wochenblatt, Schreiner-Zeitung,
etc.

 

SVEDIA

 

In response al apelle al Svedeses publicat in Cosmoglotta de may, sr.
Berggren de Abrahamsberg scri nos li 15 junio que li comité sved ha ja
demarchat por inviar victuales a sr. de Wahl, ma que li interprense es
desfacil pro li actual circumstanties. Omnicos possibil es fat por
auxiliar nor venerat mastre. Cordial mersí!

 

Noi aprende que li nov lexico SVED-OCCIDENTAL es nu in printation e que
li lítteres A e B ja es compostet. Li Wörterbuch Occidental-Deutsch und
Deutsch-Occidental esset utilisat quam modelle de ti important ovre
national-Occidental.

\-\-\-\-\-\--

 

ASSOCIATION POR INTERNATIONAL SERVICIE (APIS)

 

Por li summa de Fr. 1.- sviss e plenation del carte de adhesion, li
adresse del membres es publicat in Cosmoglotta B e in li futur
adressarium. Seque li continuation del liste:

 

269\. BEAUFON Roger / VILLON par Cruzy-le Châtel (Yonne) / Francia /
lignero / 1916 / F.A.I.H. / F.Occ. /
00.03.10.13.15.16.17.18.19.30.32.33.50.

 

-58-

 

ON SCRI NOS\...

 

\... Yo ne ha scrit antey pro que yo havet li intention responder vos in
Occidental. Ti lingue es tre facil a aprender e ante omnicos it es li
max musical inter omni modern lingues international quel yo conosse. Pos
un semane de studie yo ha posset scrir un lettre sin tre grand
desfacilitá: it es íncredibil por gentes queles ne conosse ti lingue del
future! \...

Giuseppe Fracchiolla, (Bari, Italia).

 

\... In \"Libertá\", yo lee un comparation de paroles inter russ e
Occidental. Li assertion que Esperanto es plu facil por slaves es un
erra. Quant plu mult yo penetra in li essentie de Occidental tam plu yo
constata un comunitá de derivation in li international paroles.
Esperanto accepta in ti sense un maniere purmen artificial, ínconform al
customes de nor lingue bulgari. In contrari Occidental deriva su paroles
quam in mi lingue matrin. In ultra it presenta un excellent medie havent
íncontestabil didactic valore. Yo ha detalliatmen studiat Esperanto e yo
mastrisa it in maniere perfect, ma yo posset constatar su barbaric
construction.

 

Occidental have ínsuperabil qualitás por omni scoleros a queles it da li
possibilitás intrar in li splendid edificie del scientic nomenclatura.
Occidental da les li possibilitá plu facilmen aprender li lingue
francesi quel es studiat in scoles secundari de Bulgaria. Ultra to, it
fa nos comprender li ver signification del international paroles queles
abunda in mi lingue matrin. Singul scolero e erudite deve aprender un
grand stock de scientic paroles e in ti sense Occidental es un
íncontestabil auxilie.

 

Yo comprendet que li lingue ne es un production purmen mecanic, ma un
emanation psicologic e que li lingue developa se secun progresse de nor
statu psichic e del progresse homan.

 

Yo admira li tenacitá del sviss coidealistes queles con tant fidelitá
labora e assecura li progresse de Occidental. Solmen tenacitá es
garantíe por li success de nor comun ideal.

Petro W. Dimitriew (Kula, Bulgaria).

 

\...Con grand plesura yo recivet ante quelc dies Cosmoglotta de marte
1946; mersí mil vezes! Ti injoyant reviventation forma - anc pro su
modellic contenete - un frappant pruva de vigore de nor movement e del
devotion de su adherentes. Ples acceptar li expression de mi humil
admiration e gratitá.

H. Littlewood (Newton, Anglia).

 

-59-

 

COSMOGLOTTA

 

Noi amemora que li simplic abonnament \*sin\* membritá al
Occidental-Union e al SAPO custa Fr. 5.50 sviss.

 

Ancor un cert númere de abonnatores ne ha recivet omni numerós de nor
revúe: ili deve hastar demandar nos li mancant exemplares, nam cert de
ili comensa exhauster se.

 

Ples ne obliviar recomendar nor revúe e colecter nov abonnates.

 

Li duplic abonnament o li propaganda-abonnament (vider Cgta. B/81,
págine 47) permisse vos far excellent propaganda.

\-\-\-\-\-\-\--

 

NOV EDITIONES

Nachkriegswelt und WElthilfssprache. It es li titul de un nov circulare
destinat al propaganda che li german linguanes. On posse obtener it por
li precie de Fr. 0,40 li 20 ex. e de Fr. 0,90 li 50 ex. Un excellent
medie de propaganda junt con li document 200. Che Institute Occidental,
Chapelle, o Occidental-Centrale Winterthur (Svissia).

 

Nor \*document No. 8\* in anglesi \"The modern internation language\" e
li traduction de it in italian \"La lingua internazionale moderna\",
ambi exhaustet desde long, just es reeditet in 5000 exemplares chascun.
Ples comendar it che 10C (Institute Occidental, Chapelle).

ANUNCIE

 

Li bulletin \"Lo Stenografo\", Casella postale 169, BARI (Italia) sercha
corespondentes, preferibilmen steno-jurnalistes, in li tot munde. Scrir
in Occidental.

\-\-\-\-\-\-\-\--

 

Li INSTITUTE OCCIDENTAL, CHAPELLE (Vaud), SVISSIa, sercha un
secretario(a)

 

quel bon practica li dactilografie, li corespondentie (si possibil
F.E.D.-Occidental), e omni labores de buró. Cultivat persone, idealiste,
sobri, capabil, con spíritu de iniciative va esser preferet. Far oferta
con curriculum vitae, foto e pretensiones.

\-\-\-\-\-\--

 

Contenete: Li Usation del Témpores in Occ.; Li Universal Victor del
Guerre; L.I. e Politica; Titulaturas in Occ.; Li Scientie transpassa un
novi, magnific Stadie; Cronica; APIS; On scri nos..; Cosmoglotta; Nov
Editiones; Anuncie.

\-\-\-\-\-\--

 

Chef redactor: Ric Berger, MORGES (Svissia). - Redaction e
administration: Institute Occidental, Chapelle (Vd.), Svissia. Tel.
(021) 9\'56\'56. - Editor responsabil: Fred Lagnel, Chapelle (Vd.) -
Cosmoglotta B es poligrafat del Institute Occidental.

 

-60-

 
:::
