Cosmoglotta A 100 (jan-feb 1935)
================================

\

::: {#displaycontent}
COSMOGLOTTA, jan-febr. 1935 (Annu XIV.)   No 1 (100)

 

Cosmoglotta in 1935

 

Secun li desire de mult letores, desde hodie, Cosmoglotta va aparir in
du editiones:

 

1\. Un edition printat quel, in 6 numerós de 16 o 32 págines, va publicar
solmen articules de interesse \'\'\'permanent\'\'\', it es studies
linguistic, scientic o litterari.

 

2\. Un edition mimeografat con li titul: Cosmoglotta-Informationes, quel
chascun trimestre va dar li novas pri li movement, li informationes del
Occidental-Union, li adresses, etc., curtmen dit li Cronica.

 

Per ti arangeament, Cosmoglotta printat posse esser conservat sin que un
parte del articules perdi su valore pos quelc témpor.

 

To explica pro quo li present numeró ne da informationes pri li
movement. Li Cronica es trovabil solmen in li edition mimeografat
aparient in januar, april, julí, e octobre.

 

Li precie del abonnament al du editiones junt (almen 10 numerós in un
annu) custa quam antey fr. 3.50 sviss.

 

-1-

 

 

Tabloid 

 

Litteralmen, li parol \"tabloid\" designa in farmacie un medicament tre
compresset. Per extension, ti parol ha esset aplicat, in America, a un
specie de jurnale de quel li formate es micri, ma quel insiste sur li
scandalosi láter del novas local, con abundant illustrationes. 

 

Quande ili ne have real evenimentes a metter sub lor dentes, li jurnales
tabloid invente quocunc, o dramatisa con exageration alquel banal
eveniment. On raconta pri to un amusant anecdote : 

 

 

Li chef-redactor de un de ti \"Tabloides\", nominat \"li Comet\", e quel
hat denunciat li actiones del conosset fripon Caxton, recive de ti-ci un
telefon. 

 

\- It resta vos solmen 6 dies de vive, declara Caxton, si vu ne cessa
vor ataccas contra me. 

 

Li jurnal havente ti vésper poc novas a publicar, explota ti menacie e
apari con un enorm titul in unesim págine : \"Nor chef-redactor va esser
assassinat pos 6 dies\".

 

Li sequent die, in li sam clocca, sam avertiment de Caxton, e
omni vésperes li sam menacie es telefonat. Chascun vez, li jurnal
anuncia in flammeant lítteres : \"Nor chef-redactor have ne plu quam
5\...4\...3\...2\... dies a viver\". Li publica es excitat ; li policie
deveni febrosi ; omnes vole leer li \"Comet\" quel obtene un success
colossal. 

 

Li fatal die arriva, ma Caxton ne moe ; il ne mem telefona, il ha
renunciat executer su menacies. Quo va pensar li letores del
Comet, queles expecta e\... postula li conclusion anunciat per un grand
titul nor chef redactor atende li mort. Li publica ne admisse que on
moca it. 

 

Le chef-redactor ne hesita. Il voca un de su oficiates e dante le un
revolvere chargeat : Tene, il di, prende ti arm. Poy, sin esser videt, 

vu ascende de exter sur li fenestre de mi buró, e vu tira. Ma
principalmen, cuida ne atinger me\... Poy vu fugi per li tot vitesse de
vor gambes. 

 

Tri minutes plu tard, un subit fusilada provoca un enorm emotion in li
tot dom. Li duperíe perfectmen successa ; e li sequent die, li jurnale
proclama per gross lítteres : \"Nor chef-redactor escapa del mort\".

 

On vendi cent mil exemplares in plu. 

 

QUEL ES LI MAX RICH SCRITOR DE NOR TÉMPOR ? 

 

Til hodie, on credet que it esset li celebri Edgar Wallace, quel ha just
morit in America, pos har ganiat un million de pounds (25 milliones de
sviss frs). 

 

Ma it resulta de un statistica que mult plu felici es hodie un yun
anglés scritor : Noel Coward. Ti-ci have solmen 32 annus, ma to ne
impedi que il recive ja un revenú de 50.000 pounds, quel libres e pezzes
de teatre aporta le annualmen. 

 

-2- 

 

 

INTERNATIONALITÁ e REGULARITÁ 

 

Li constatation que un lingue international deve esser international
significa que it deve contener quam intrinsic proprietá omnicos quo ja
es international ! i.e. paroles, formes grammatical, metodes de
expression, afixes etc. Ma ci eleva se li question : Quo es
international ? E pri to li opiniones es fortmen divergent. 

 

Que un internationalitá panmundan e mem un tal por li civilisat munde ne
es possibil, proque li civilisation de Asia e Europa es tro diferent,
pri to omnes concorda e de facte til nu nequi ha provat constructer un
lingue sur ti principie. Resta un int-tá europan. Ma anc ti ne es
unitari. Tre rich in Occident (anglo-latin) it deveni sempre plu povri
si on procede de sud-west til nord-ost. Do li término international in
chascun angul de Europa es comprendet altrimen ; do it postula un
definition precis. Por exemple paroles quam colectiv, construction,
decoration, expedition es conosset presc in omni europan lingues, durant
que invention, adhesiv, audition es solmen anglo-roman, e proposition,
definition, destructiv es anc comun al germanid lingues, ma ni in Slavic
ni ugrofinnic lingues. Ma certmen tal paroles con minu internationalitá,
ma contenent radicas e sufixes incontrat in altri paroles, e ultra to
facilmen inregistrat in li general regules del lingue, self-evident
apartene al fundament del L. l. Altri cos es tal paroles comprensibil a
anglo-romanes, ma ne submissibil al general regules del L. l. e queles
talmen representa exceptiones e ínregularitás desfacil e íncomprensibil
por li altri popules. P. ex. millennie, distraction (in sense de D
Zerstreutheit, A absent-mindness), o tal discrepanties quam acceptar
-ation apu li serie : concepter -ion, decept-er -ion, recept-er -ion,
percept-er -ion etc, vice accepter -ion. E pro quo ? Pro li modern
anglo-romanic \"acception, sense de un parol.\" Tal superflui extrem
romanismes destructe li regularitá e desconcentra li non-romanes. Nam
ultra li postulation de internationalitá, in un L.l. posi se li
postulation de regularitá quam principal factor de facilitá. Quam
conosset, just li íncongruentie de regularitá con li heredat
international tradition ha til nu impedit li victorie del idé tam
gloriosmen inaugurat per Volapük, li altri extrem de quel es Latino sine
flexione. Tese --- Antitese : Sinthese. Ti sinthese ha serchat
Esperanto, Ido, Neutral, Mundolingue, Novial, Medial e mult centenes de
minor projectes. Ma solmen quande on on ha forjettat omni aprioric
postulationes pri absolut matematic regularitá, absolut logicalitá,
absolut fonetic ortografie e altri absolutismes, e comensat laborar
scientificmen con li scope capter ne un ideal fantom, ma un possibil
\"optimum\", li harmonisation del du adversari tendenties trovat un
elastic solution in Occidental. Elastic in ti sense que it posse evoluer
tam in li direction del pur latinid internationalitá con omni lor
exceptiones

 

-3- 

 

 

e ínregularitás, quam in li direction de autonom regularitá apoyante se
plu sur li comun pan-europan lingue-materiale. In Esperanto noi vide que
to ducte a du diferent lingues : li asiato-proletaric e li Genevesi
form. 

 

It es clar que, regardat del politic angul, li Angleses e Franceses have
li minim interesse de omni popules pri un L.l. quel in cert gradu es lor
concurrent, quel subfossa lor privilegiat actual position. Li maximal
interesse in contrari have omni micri nationes e li Slavic e germanic 

popules. Ma por ili li comun linguistic tresor es mult minu grand quam
por li occidentales. Por ili anglo-frances exceptiones del general
regules constitue un grand desfacilisation del lingue. Ili do postula
quant possibil regularitá, e a ili va junter se omni orientales e altri
exotes. 

 

Adplu on posse constatar un interessant general fenomen in li hodial
evenida : it es li quasi universal tendentie a autonomie e autarchie,
li 

elimination de omni extern influenties, ne solmen economic e politic.
Pro li diminuent conossentie e signification del latin, e li inclination
del majorité del mundlinguistes e del publica (e mem linguistes) al 

regularitá (altrimen qualmen explicar li íncomprensibil success de
Volapük ?) --- pro to it sembla que anc in Occ. noi deve prender in
consideration li general tendentie del munde e evoluer nor lingue
conscientmen in li direction quel have li max grand chances victer.
Occidental ja nu contene suficent comun europan e international formes
ordinat in un tralucid regulari sistema, por ne timer un confession a
rigorós regularitá in grammatica e derivation, e san vigorós autonomie.
Anc noi deve sequer li modern spiritu de omni lingues. 

 

„ln hoc signo vinces„..  E.W.

 

UN STRANGI NÚMERE 

 

Li presse europan ha signalat ante poc témpor li extraordinari qualitás
del numeró 142857. 

 

Quande on multiplica per 2 ti numeró, on constata que li resultate
reproducte omni ciffres del unesim numeró : 285714. 

 

Ma to ne es omnicos : si on multiplica ti numeró 142857 per 3, per 4,
per 5 e per 6, chascun vez li six cifres fatalmen reapari.

 

Finalmen, si on multiplica ti sam numeró per 7, on obtene : 999999 ! 

 

LI FREQUENTIE DEL LETTRES IN LI MUNDE 

 

Un statistica interessant monstra que li divers nationes ne have li sam
inclination scrir a lor contemporanes. 

 

In Anglia on scri circa 78 lettres per habitant in un annu ; in U. S. A.
: 67 ; in Nov-Zelandia : 66 ; in Svissia : ; in Germania : 56 ; in Dania
: 42 ; in Austria : 38 ; in Argentinia : 37 ; in Luxemburg : 35 ; in
Holland : 31 ; in Belgia : 30 ; in Svedia : 26 ; in Francia : 26 ; in
Norvegia : 20. Italia, Hispania e Portugal es inter li nationes quel
scri minu quam 20 lettres per habitant. 

 

-4-

 

 

ESQUE 1.1 CANZONE POPULARI ES POSSIBIL ANC IN MUNDLINGUE ? 

 

(Continuation e fine) 

 

Anc si noi amplifica nor horizonte, noi trova confirmat nor afirmation,
que li lingue ne constitue li canzon populari. Noi contempla, por
exemple, un canzon de plu vast popularitá, li pastorale conosset in tot
Germania, de quel li textu original es : 

 

O sanctissima, o piissima, dulcis Virgo Maria. 

Mater amata, intemerata, ora, ora pro nobis. 

 

Sol li melodie vive ancor che nos. Li orígine mentionat, it es un
medieval latin cantica, es hodie presc ínconosset. Mem li german version
de Johann Gottfried Herder ne es in usation. E forsan minu mentionat
quam Herder es li poete del german textu, con quel li melodie es hodie
cantat e devenit populari, it es Johannes Daniel Falk. Ti poete in li
annu 1816 composit un canzon in 3 stanzas relatent al 3 grand festas
cristan : Cristfest, Pasca, e Pentecost. Chascun stanza comensa per li
paroles \"O du fröhliche, o du selige, gnadenbringende\...\" Pos li
composition del german textu de Falk, ancor un alteration ha prendet
plazza : on ha trovat que li canzon esset cantat presc exclusivmen al
ocasion del Cristfest; pro to on viceat li duesim e triesim stanzas per
du altri, adaptat al Cristfest ; e on mem fat ti sam cos con li stanzas
relatent al Pasca e al Pentecost, to es, on adjuntet a chascun ancor du,
talmen que hodie existe in summa 9 stanzas, Talmen anc ci, li melodie
esset li element plu fort del canzon, e perdurat mult alterationes del
textu. 

 

Un tre grand categorie de canzones inbrassa li cantica, li spiritual
canzon. Multi del max bell e favorit canticas o corales es de orígin
mundan. Durant li era del trubadures e menestreles esset li verne del
bellissim canzones amatori, de dansa, curtmen del canzones populari.
Poy, durant li era del reformation, e til hodie, li spiritual poetes e
li compilatores de himne-libres fat li sam cos quo fa in li max eclatant
maniere ancor hodie li Armé del Salvation e altri sectas : ili composit
spiritual textu secun lor besones, e juntet li bell old melodies. 

 

In presc omni casus, li lingue del textu es li element minim significant
e decisiv de un canzon ; pro to, noi ne es limitat mem ad europan
canzones ; noi posse, por exemple, moer nos tam bon inter negros,
spiritualmen : it suffice cantar un negro melodie, e it es de tot
secundari importantie, si noi prende li textu angles o un version
Occidental. Ples marcar, in li du exemples (Nor canzoniere, NO 2 e 3),
li caracteristic movement del negro musica, to es li curt notes con lor
numerosi repetition. 

 

Pos ti du \"negro spirituals\" noi vole translocar nos che li botmannes
sur li larg fluvie Volga. Tot altri humore : necos plu monoton, quam li
melancolic cantada de ti rematores, bon adaptat a lor dur e fatigant
labor. Noi audi solmen li scars paroles del rematores, li tappada del
remes e, forsan, li son de quelc (Num. 4. de nor coll.) 

 

Un categorie de canzones, quel posse formar un gruppe apart, es li
himne. Li object de un himne es alquel idé o alquel ideal, quel deve
esser emfasat. Li idistes forsan conosse li Himno ad Ido textu de T.
Sweetlove, musica de W. Heath. Noi ne ancor possede un himne a
Occidental, ma proque ti sorte appartene al categorie del national
himne, noi forsan ganiar un Occ. himne per transformation del textu de
un bell e bon conosset national himnes. 

 

Li max conosset national himnes sin dubita es ti con li famos melodie al
canzon anglés \"God save the King\", atribuet, ma probabil falsmen, a
Dr. John Bull. Ti melodie ha esset adoptet de Anglia, Svissia a
Germania, e forsan de altri nationes. Svissia e Germania substituet
german textu por li anglés original. Noi confesse que omni ti textus es
de tre mediocri, o mem de inferior qualitá. Tamen forsan un Occ. textu,
con li conosset melodie, vell remediar li cos. 

 

-5- 

 

 

Quant plu alt es li nivelle de ti nov sviss national canzon
\"Landeshimne : Vaterland, hoch und schön\...\" ; textu de Carl Albrecht
Bernoulli, musica de Hermann Suter ! It ne es excludet, que ti himne va
deplazzar li oficial \"Rufst du, mein Vaterland\...\". Un altri rival,
forsan con minu exterior efect, es li himne de Otto Barblan in li
representation festivale de Calvin. (Un Occ. adaptation del Landeshimne
de Suter es num. 5 de nor colection.) 

 

Yo vole nu finir mi curt remarcas pri li possibilitá de Occidental
canzones populari per du specimenes de poemas bon conosset al
coidealistes. Sin li pretension har furnit un melodie definitiv o mem
destinat devenir canzones populari, yo adjunte simplic melodies, quel
posse esser cantat con un tre simplic o mem sin acompaniament. (Nor
canzoniere, num. 6 & 7.) 

 

Li prim specimen es un adaptation del poema \"Al la lingua materna\" de
Gudench Barblan. Li Occ. version es de A. Creux, quel substituet li
titul per \"Li romantch Ladin\".

 

Li altri, \"Un pine sta solitari\...\", es un version Occ. del poema de
Heinrich Heine : \"Ein Fichtenbaum steht einsam\...\", fat de E. de
Wahl. In li du compositiones, null complication : simplic, forsan mem
primitiv melodie, simplic e facil o mem null acompaniament, to aplana
max bon li via al perception e per to al popularisation. 

 

Noi posse deducter, ex nor observationes, li consequentie, que li lingue
del poema ne sempre constitue un impediment al popularitá de un canzon.
De to noi posse afirmar li possibilitá del canzon anc in mundlingue. Nor
scope advere ne es li propagation de canzones ; certmen ti ci vale esser
cultivat, ma quam mundlinguistes noi ne considera to quam nor specific
scope. Noi do ne va lansar canzones per omni precie, mem con inferior
textus ; nam nor scope ya es propagar un mundlingue tam perfect e util
quam possibil. Pro to, noi verte li problema, it es : noi usa li canzon
por propagar nor lingue. Noi crea modellic textus e usa melodies plesent
por popularisar nor lingue. Ma nor textus deve esser tal, que noi ne
deve hesitar cantar les publicmen pro timore esser risibil. 

 

It es clar, que noi va continuar nor colection. Curt remarcas, queles
sembla necessi, va esser insertet in li folie self. Forsan va presentar
se ocasiones, quelcvez dar referenties e curt caracteristicas in Cgl. 

 

Dr H. Nidecker (Basel). 

 

LI 5 PRINCIPAL PRECEPTES DE BUDDHISME

 

Anglés : 

l\) Not to kill or even injure any sentient being, 

2\) not to steal, 

3\) not to commit adultery, 

4\) not to lie or use any manner of improper speech, 

5\) not to use intoxicating drinks. 

 

Occidental : 

l\) Ne mortar o mem vulnerar sentient ente, 

2\) ne furter, 

3\) ne adulterar. 

4\) ne mentir o usar alquel índecent parlage, 

5\) ne usar toxic trincages. 

 

-6-

 

 

ILLOGISM

 

Ínmancabilmen, quande yo parla a persones cultivat pri li necessitá de
un lingue international, lor unesim instinctiv response es :
\"naturalmen, un lingue auxiliari unic es un urgent necessitá, ma pro
quo ne mi lingue matrin posse luder ti rol ?\". E si mi conversator es
anglés, il allega li íncontestat hegemonie de anglés, su extraordinari
facilitá grammatical, etc. Si mi conversator es francés, il strax fa
memorar que su lingue esset sempre li lingue diplomatic de Europa ; si
il es german, il emfasa que german es hodie li max usat in li circul
scientic, etc. Brevimen dit, chascun popul es persuadet que sol su
lingue es destinat reunir li Europanes dividet. Li patriotisme veni
sempre falsar un judicament e va sempre impedir un acord pri li lingue
selectend. Nequande li altri popules va accepter inclinar se avan li
selection de un lingue national, precipue ne In un epoca quande li
patriotismes es exasperat.

 

Ancor in ultim témpor, un grand diale del Svissia frances publicat, in
unesim págin, un articul por combatter li idé del lingue artificial. Si
vu vole un lingue international, it dit, vu deve far adopter francés, ja
conosset sur li tot terre, pro su clartá, su limpiditá, queles fa de it
just li lingue ideal por li commercie, li scienties, etc. 

 

Cose extraordinari : in li sam numeró li redactor publicat un long e
vivid protestation contra un circulare de un firma del german Svissia ;
con indignation il citat li erras de lingue contenet in ti circulare e
finit su filipica per ti admonition : --- Per quel jure vu mutila nor
bell lingue? --- Per quel jure ? yo pensat. Per li jure que li firma
seque li consilie del unesim págin del sam jurnal e comensa usar francés
quam lingue international ! 

 

Nam li partisanes de un lingue national exige alquo impossibil, ili
imposi un idioma plen de irregularitás, quel on ne posse vermen usar
ante mult annus de studie ; e in sam témpor, ili ne admisse que li
extranos fa erras in li usation de ti lingue ! Mult plu perspicaci esset
li linguist Michel Breal quel refusat a su propri lingue francés li rol
de idioma auxiliari : \"Quande it va luder ti rol, il dit, it va perdir
su finesses; li usation international tende sempre simplificar e
regularisar un lingue, su grammatica, su pronunciation, etc. Finalmen,
it va devenir un altri lingue, quel ne plu va esser francés, ma un
specie de europan. Per ti rol, francés vell mult plu perdir quam ganiar.

 

Esque li adoption de un lingue ja regularisat quam Occidental ne vell
esser plu avantagiosi por li franceses self ? 

 

-7-

 

 

Quande yo parlat pri ti questiones a mi vicino, quel es professor de
anglés, il strax objectet me : 

 

--- Esque vu ignora que anglés es ja usat sur li tot terre ? Li question
mem ne posse posir se : omni popules deve adopter anglés quam lingue
International. 

 

Bon, yo respondet, vi un circulare quel deve esser dismisset a mult
firmas de U. S. A. Esque vu benevole traducter it in pur anglés?

 

Pos un hor de labor, mi colego revenit con su traduction, un poc
embarassat : 

 

------ In pluri frases, yo ne es tre cert que mi anglés es sin
reprocha. 

 

--- E vu studiat anglés durant 7 annus, e vu sejornat in Anglia ! Si vu,
professor de anglés, ne posse parlar e scrir pur anglés, qualmen va far
li altri persones quande anglés va functionar quam lingue international,
secun vor desir? Tande un specie de pidgin va vicear li pur anglés, un
pidgin quel va horrificar li angléses self. E li pur angléses, quel ja
protesta contra li evoluet pronunciation del americanes (de quel anglés
es tamen li lingue matrin) va posser protestar sin fine contra li
mutilation de lor lingue in li bocca del extranes. Si li franceses es
indignat quande quande svissianes german scri lor circulares in francés,
it es self evident que li male va esser li sam con li usation de
quelcunc lingue international. 

 

Li firmas quel deforma anglés e francés in lor circulares possede tamen
secretarios quel es payat pro que ili ha studiat ti lingue seriósmen.
Quo va devenir ti lingues quande ili va esser parlat universalmen de
ne-angleses o ne-franceses ?

 

Mem in Svissia u anglés es obligatori in li scoles secundari, poc
persones conosse tre bon ti lingue sin far sempre erras. Li max facil
lingue national es ancor tro desfacil por li rol de lingue
international. 

 

Nam por bon posseder un lingue national, on deve studiar it durant mult
annus, on deve sejornar in li land respectiv. Ver migrationes va do
esser necessi ! 

 

Contrarimen a ti situation, on deve emfasar li extraordinari facilitá de
un lingue quam Occidental. Mem pos 4 annus de studie de anglés, yo es
ancor hodie íncapabil parlar e scrir ti lingue sin sempre consultar li
dictionarium e sin far subrider mi auditores o letores ; ma solmen pos 2
mensus de studie de Occidental, yo posset usar it sin alcun erra o
hesitation e tamen esser comprendet tam facilmen quam per mi anglés. In
Occidental li erras e deformationes ne es timend pro que li lingue es ja
regularisat e reductet al extrem simplicitá. Credente far me plesura, 

 

-8-

 

 

sovente mi corespondentes de extrania scri me in francés, ma in qual
francés ! E indignat, yo deve responder les : Ples ne plu scrir me in mi
lingue matrin ; scri me in Occidental, o mem in Volapük ; to va esser
plu facil por vos e por me\... minu penibil. Yo ama mi bell lingue
francés e just pro ti amore, yo espera que nequande it va servir quam
lingue international.    R. Bg.

 

Li orígine del ski 

 

Mult persones crede que li ski es un invention recent e que it origina
in li\... daube de tonel ! 

 

In realitá li ski es li max ancian sport. 

 

Desde un epoca tre lontan, on practica li ski in Svedia. Alcun autores
pretende mem que it existet ja in li epoca prehistoric. It es exact que
li mitologie scandinavian parla pri it. Apu li deos del foy, del aqua,
del ligne, li ancian scandinavianes hat plazzat ti del ski. Ti deo del
ski nominat se Uli. Pluri nómines de regiones comensa in Svedia per ti
du síllabes : Ultuna, Ulevi, e mult altres. Li Svedes conclude de to que
li ski origina in Scandinavia. 

 

Forsan ili es rect, nam m omni casu li ski ne posset esser inventet in
Italia o in Africa ! Ad ultra on ha trovat in li provincia de Upland un
petre runic portant, gravet, li image de un skiator.

 

Li form del ski ha mult evoluet. Li actual proveni de tri formes
primitiv. Li unesim es ti del ski arctic, venit del ost. Li du skis,
quel esset egalmen long, esset covrit in prim de un pelle plu tard
desaparit e ne havet canalatura. Li secund orígine es li ski nordic,
scandinavian, de quel li levul pezze es plu long e cavat de un
canalatura ma ne munit de pelle ; li dextri pezze esset generalmen plu
curt ma munit de pelle. Li skiator glissat sur li max long, durant que
li dextri 

servit dar li propulsion.

 

In fine, on trova ancor li ski meridional de quel li du pezzes es
egalmen long e quel have ni pelle, ni canalatura. 

 

Nor ski actual aparit ante circa annus, per combinationes del tri
precedentes.

 

Li longore ha mult variat : Li ultim skis nordic, constructet circa li
annu 1880 havet 3,20 m. por li levul ped e 2,40 m. por li dextri. Li ski
meridional, plu modest, havet solmen 2,30 m. ma li largore esset 15 cm.
Li ski arctic esset tre curt, ma presc tam larg quam long. 

 

-9-

 

 

Li orígine del teatre del marionettes 

 

Li nómine de marionette es un diminutive del francés personal nómine
Marion quel self es un diminutive del feminin Maria. 

 

Li autor de ti charmant teatre, quel amusa li infantes e mem li adultes
desde pluri generationes, es Lemercier de Neuve-Ville, nascet in 1830.
Li figuras, quel il creat in prim por amusar su infante malad, esset
nominat \"pupazzi\", secun un italian expression. 

 

Por actionar su \"pupazzi\", Neuveville mettet su manu in lor robe e fat
moer lor brasses e lor cap, durante que il recitat li micri poesies quel
il composit, con mult esprit, specialmen por ili.

 

Alcun amicos del marionettist consiliat le monstrar avan li publica su
micri teatre. Li unesim representation evenit in un grand banquett, u it
incontrat imens success. Incorageat per ti unesim presentation,
Neuveville consacrat su activitá a su puppes e bentost devenit celebri
in li tot munde. 

 

Til tande, li teatre de marionettes esset ludet per li classic actores
del comedie italian : li joyós Guignol li medico, li gendarme, li sever
judico, fi astut Colombina, etc. Ma Neuveville creat nov actores quel il
animat de su genie. 

 

Plu tard Gaston Cony heredat li colection de marionettes del gloriós
autor e renovat li teatre del infantes. E, desde ti témpor, li
marionettes ha devenit li principal plesura del micres e anc del
grandes, quam pruva nor ultim ilustration. 

 

Ecolier romand. 

 

-10-

 

 

 

Qualmen li Cunicul dupat li Balen e li Elefant 

 

Un die, li Cunicul amusat se saltar sur li sand, hop ! hop ! hop !
quande il videt li elefant e li balen in conversation. Li Cunicul celat
se detra li arbustage e escutat les quande ili just complimentat se
reciprocmen. 

 

--- Oh ! compatre Elefant, dit li Balen, vu es li max potent de omni
animales quel vive sur li terre, e yo, yo es li max potent del animales
vivent in li mar. Si vu vole, noi vell posser associar nos e guvernar
omni altres. Nequi vell posser resister nos. 

 

--- Tre bon, tre bon, compatre, dit li gross Elefant, to conveni me
completmen. 

 

Ma compatre Cunicul nequant havet li invidie esser guvernat de ili. It
serchat un gross cord tre long, poy il prendet un tambur e celat it in
li arbustes. Tande il marchat sur li plage til que il incontrat li
Balen. 

 

--- Oh ! compatre Balen, il dit, vu es tam fort, ples servir me un vez.
Mi vacca ha infundat se in li slamm, lontan de ci, e yo ne posse retraer
it ; ma vu, quel es tam fort e gentil, esque vu vell benevoler far it ? 

 

Li Balen esset flattat del compliment e dit \"yes\" immediatmen. 

 

\- Nu, dit li compatre Cunicul, yo va ligar a vor caude li extremitá de
ti cord, li altri extremitá a mi vacca ; e quande omnicos va esser pret,
yo va tamburar. Tande it va suficer que vu trae tre fort, nam li vacca
es infundat tre profund in li slamm. 

 

--- Bon, dit li Balen, vu posse fider me ; yo va retraer it, mem si it
vell esser inmerset til li cornes ! 

 

Compatre Cunicul ligat li cord circum li Balen e saltante, hop ! hop !
it vadet trovar li Elefant. 

 

--- Oh ! ples, potent compatre Elefant, il dit, vole vu far me un
servicie ? 

 

--- Quo es? questionat li Elefant. 

 

--- Mi vacca es infundat in li slamm, lontan de ci, e yo ne posse
retraer it. Naturalmen to va esser facil por vos ; vu es tam fort ; e si
vu benevole ? 

 

\- Certmen, dit li Elefant, con bontá. 

 

Nu, dit li Cunicul, yo va ligar li extremitá de ti long cord circum vor
trompe, e li altri extremitá circum mi vacca, e strax quande it va esser
pret, yo va tamburar. Tande, vu va traer tam fort quam vu posse.

 

-11-

 

 

--- Ne time, dit compatre Elefant, mem si ella vell esser tam gross quam
20 vaccas, yo vell retraer la. 

 

--- Pri to, yo es certi, dit li Cunicul, ples solmen ne traer tro fort
in comensa. 

 

Il ligat solidmen li cord circum li trompe del Elefant e curret por
celar se in li arbustes. Ta, it comensat tamburar. Li Balen traet, e li
Elefant anc, e li cord esset tendet tot rigid. 

 

--- To es un vacca remarcabilmen pesant, dit li Elefant, ma yo va tamen
haver it. 

 

E it apoyat su pede contra un árbor e fat un enorm sucusse. 

 

\- Quel afere, dit li Balen, ti vacca es certmen in li fund del terre ! 

 

Chascun traet a su látere, ma bentost li Balen sentit se trenat vers li
terre, pro que, chascun vez quande li Elefant traet li cord, it inspulat
it circum su trompe. Li balen devenit tam coleric que it inmerset, pluf
! pluf ! li cap adavan, tot in fund del mar. Li pedes del elefant esset
raffat del suol e it glissat til li rive. To mettet it terribilmen in
colere e it fat un sucusse tam fort que it traet li Balen ex li aqua. 

 

--- Qui trae me, muit le Balen ? 

 

--- Qui trae me, trumpetat li Elefant ?

 

E chascun de ili videt li altre con li cord inspulat circum su córpor. 

 

--- Yo va docer vos quo eveni a tis quel fa considerar se quam vacca,
rugit li Elefant. 

 

--- Yo va docer vos que on ne moca me, muit li Balen. 

 

E ili recomensat traer til quande li cord ruptet se, e li Balen recadet
in li mar con un grand «pluf» e li Elefant recadet sur su dors, li quar
pedes ad supra. E ili esset tam hontosi que ili ne plu volet conversar,
e talmen lor bell projecte fat fiasco. 

 

E compatre Cunicul ridet sol durant un semane ! 

S. Bryant (Ecolier romand). 

 

-12-

 

 

Epifanie sub Francois I 

 

In li tri-rey-die (Epifanie) del annu 1521, li 6 januar, li francés rey
François l, circumat de su tot corte, esset finient un reyal festin.
Omni cortesanes volet just elevar lor cope ye su honor quande il
questionat : 

 

\- Ma, pro quo li comte de St. Paul ne es inter nos hodie por ti festa
del reyes. 

 

--- Majestá, respondet alqui, il ne posset venir pro que il da un grand
festin in su hem. 

 

--- Nu, Seniores, replicat li rey, yo proposi vos assediar sr. Paul e su
festinatores.

 

Li tot corte surtit, entusiasmat de ti proposition. Un heralde esset
inviat ad-avan por defiar li comte ; poy, rey, cortesanes e grand
dignitarios mettet se in marcha tra li strades covrit de nive. Bentost
on ariva avan li dom de sr. Paul. 

 

François l, lansante li unesim bul de nive contra un fenestre, da li
signale del action, e strax li dom es bombardat de bules de nive. Ma li
assediates hat anc prendet lor precautiones. Ili hat colectet in li dom
un amasse de nive, de pomes, de oves, de vegetabiles etc. e ili jetta
omni to tra li fenestres. Li oves aplatta se sur li cranies del
assediantes ; li vitres eclata. François l, armat de un pesant baston,
frappa per su tot fortie sur li porta por far aperter it. 

 

In li unesim etage, tamen, li munitiones comensa exhauster se : on lansa
li tri ultim carottes. Li assediates es excitat. Ili usa nu li gross
artillerie : stules, platiles, supieres vola tra li aer, sin tuchar
alqui, felicimen. Ma li mastre del dom, afollat, prende in li foy un
splint inflammat e jetta it ad-exter. 

 

-13-

 

 

 

Li splint cade sur li cap de François l, quel crula sur li suol,
lansante un cri de dolore, e evanesce. 

 

Immediatmen li combatte halta. Omnies precipita se vers li rey de quel
li cap es tot sanguant. On transporta le in hasta al palace reyal. 

 

Li mode, in ti epoca, esset, por li mannes, haver long capilles cadent
in bucles sur li epoles. Li rey self havet un del max splendid
capillaturas del land. Tamen, pos ti stupid accident, li medico reyal
devet ciser li capilles. 

 

Li rey esset in prim tre atristat del perde de ti splendid ornament, ma
consolat se rapidmen. Ante li fine de januar, in facte, il posset
constatar que in li corte, in li cité, existet solmen capes sin
capilles\... Omni cortesanes, omni nobiles hat decidet sequer li mode
iniciat del rey. 

 

Ma desde que on ne plu portat li long capilles, un compensation devenit
necessi : on lassat crescer li barbe quel on antey rasat !\... E to
esset li sol consequenties de un accident quel vell har posset esser tre
grav por li rey e por Francia. 

 

Li wapiti 

 

Ti gigant del forestes del Nord es anc nominat cervo del Canada. It have
splendid formes, un cap majestosi, de quel li cornes posse haver un
longore de 1,70 m. ; ti cornes have sovente 12 til 15 puntes, plu rarmen
16 til 20. 

 

Durante lor crescentie, ti cornes covri se de pelle de quel li wapiti
desembarassa se, frottante li cornes contra li truncs de abietes e de
pines. Ti cornes cade in marte; li nov pare es ja complet in li fine de
august; in ti epoca li wapitis, reunit in grand truppes, vade vers li
sud u ili trova un suol plu o minu liberat de nive e de glacie, e quel
da les li nutriment. 

 

Li customes del wapiti es tre analog a tis del europan cervo, con ti
diferentie que li unesim ne manja durant li nocte. Li adult mascules es
sempre circumat de numerosi cervas, quo, in cert epoca, causa terribil
combattes inter li concurrentes. Ti moment li chassero selecte por
aproximar se al animale quel in altri témpores es tre desfident.
Ma durant li calores sexual li wapiti, dominat per li colere, oblivia su
prudentie e lassa se facilmen surprisar del homes. 

 

-14-

 

 

It es sempre un spectacul tre comic vider un urs piscar in un rivere,
sin fil e sin pisca-croc.

 

Li urs selecte li témpore quande bandas de salmones, venit del mar,
ascende li riveres. Alongat sur li ventre, in li herbe del rive, con li
cap directet vers li devenientie del aqua, it inmerse su dextri anterior
patte in li aqua e fa it pret por li action.

 

Su patientie es sempre recompensat, nam it ha selectet un loc u li
rivere es strett, quo obliga li pisces aproximar se al rive. Bruscmen su
patte eleva se, lansante ad supra un salmon quel recade detra li habil
piscator.

 

Un animale minu sagaci vell hastar manjar li repaste. Li urs save
profitar li bon chance e sin erecter se, continua li manovre tam long
quam li pisces defila proxim su grappe. Solmen pos un complet recolta,
it comensa festinar e it gloti omnicos, anc li fin osses del pisces.

 

Li perpetui pendul

 

Li unesim pendul con perpetui movement ha just esset perfinit con
success de un yun mann del canton de Neuchâtel (Svissia). Li motor es
basat sur li variation rapid del pression del vapor de un gas liquidisat
per tre debil variationes de temperatura.

 

Li sensibilitá del motor es tam grand que un sol gradu de variation del
temperatura sufice por retender ti marvelosi pendul por 172 hores, it es
plu quam 7 dies. E sempre it va evenir durant ti 7 dies un nov variation
quel mantene li pendul tendet. De to li movement perpetui.

 

Talmen ha realisat se li reve del horlogeros neuchatelesi per un maniere
simplic e scientific.

Novembre 1934.

 

BIBLIOGRAFIE

 

Micri crestomatie de Occidental

 

Sub ti titul, Sr Kajs, printator in Brno, publica un colection de
racontas quel constitue un pur juvel, li unesim testimonie del bell
litteratura de Occidental. Elegantmen printat, ti crestomatie oferta un
abundant recolta de anecdotes, de proverbies, de historiettes gay e
trist, de poemas.

 

Li plupart del pezzes esset traductet del sved per Sköld, Tjernström,
Richardsson, del francés per Pasma, Siegel, Colas, del tchec per
Podobsky e Kajs, del russ per Kofman, del german per Kajs e Wahl, etc.

 

-15-

 

 

Li iniciator e editor de ti delectabil ovre mey reciver nor
gratulationes; il fat a nor movement un charmant donation de Cristmas
1934. Noi joya reciver bentost li duesim libre de ti Biblioteca in
Occidental.

 

In vende che Typografia J.A. Kajs, in Brno (Tchecoslovakia) e in
Occidental-Buró in Chapelle, Vaud (Svissia). Precie fr. 1.50 sviss, 94
págines.

 

Katalogo de la Esperanto-gazetaro. - In Esperanto- \"editejo\" (t.e.
editoría) de Ant. Prazák, Jablonné n. Orl., (\"Cehoslovakujo\") esset
recent editet un \"Katalogo de la Esp.-gazetaro\", complita de dr. J.
Takács. Ti catalog have 168 pag. e contene 1) liste de E. gazettes, 2)
liste de gazettes con constant E. rubrica o resumé, 3) liste de gazettes
por altri mund-lingues-projectes, (nam solmen E. es mundlingue, li altri
lingues es solmen projectes!) 4) alfabetic liste de urbes, u aparit E.
gazettes, 5) alfabetic registre de landes, u aparit E. gazettes e 6)
statistica. Ti statistica di, que del comensa del E. movement, t.e. del
annu 1878, til hodie aparit in tot 1276 divers E. gazettes in 459 urbes
e 59 landes; printat gazettes 1.005, autografat 261. Ex sequent
statistica on remarca strax, que li \"plimulto\" (t.e. majorité) de
gazettes esset solmen efemeri, nam 45 gazettes aparit solmen 1 caderne,
488 gazettes travivet solmen 2-8 cadernes, 167 finit su vive pos un
annu-colection, 330 finit 2-5 annu-colectiones e solmen 152 plu quam 5
a.c.

 

In II. parte \"Gazettes por altri mund-lingues\" es citat 195 gazettes,
ma ti ci parte ne es naturalmen fat tam precismen, nam mult gazettes
manca. On cita 7 Occidental gazettes, ma ne es citat: 1. Jazyk
mezinárodní, 2. Occidental, 3. The Interlinguist, 4. German
occidentalist e 5. Inter nos 6. Bulletin de Federali.

 

Tamen it es interessant foliettar in ti catalog e on deve dir que it ne
esset un micri labor. On posse deducter li sequent regul: Plu bon es un
grand e stabil revúe, bon redactet, quam deci o cent gazettes efemeri! 
 J. Podobsky (Tchecosl.).

 

Hermann Tanner.

Zehn Jahre Bergführer Kluckers \"Herr\"

 

Erlebnisse A.v. Rydzewskis, Naturschilderungen und Anderes. Redigiert,
gruppiert, z.T. verfasst, und herausgegeben von Major Hermann Tanner,
S.A.C. 1. Buch: Anton von Rydzewski ast Künstler. Eine alpine
Bildergalerie in Prosa. Bern: Im Verlage des Liter. -Art. Bureaus, 1934.
119 pp. 1 image. 126/180 mm. precie: 4 sviss francs.

 

Ti ovre sta in un cert contrast con ti anunciat in 

 

 

Hermann Tanner.

Zehn Jahre Bergführer Kluckers \"Herr\"

 

Erlebnisse A.v. Rydzewskis, Naturschilderungen und Anderes. Redigiert,
gruppiert, z.T. verfasst, und herausgegeben von Major Hermann Tanner,
S.A.C. 1. Buch: Anton von Rydzewski ast Künstler. Eine alpine
Bildergalerie in Prosa. Bern: Im Verlage des Liter. -Art. Bureaus, 1934.
119 pp. 1 image. 126/180 mm. precie: 4 sviss francs.

 

Ti ovre sta in un cert contrast con ti anunciat in Helvetia 1933 num.
11/12.: \"Unsere Bergführer. Nr. 1: Christian Zippert del sam autor. Ti
vez, it ne es li ductor quel es presentat nos, ma li \"senior\", quel
descri su impressiones de migradas e ascensiones in li max imposant
partes del Alpes, principalmen tis del alt Bregaglia, e del valley
Bondasca. In 200 images, pictet ne per li pinsel, ma per li plume,
Rydzewski monstra nos in mastric maniere li ínnumerabil impressiones,
gigantic tam bon quam minutiosi, queles frappa li sentient turist del
montes. Li autor self successa, absolutmen sin exagerationes, captivar
li letor del comensa til li fine; cos tre ínacustomat in ti categorie de
litteratura. Il anc pruva se posseder tre larg scientific conossenties.
Su amor del natura, si mention de avies, insectes, e altri animales, con
li just caracterisation in omni ocasiones, contribue ne poc a dar vive e
calore al altrimen sovent rigid e frigid petre e glacie in quel il move
se.

 

Sr. Major Tanner, nor conosset pionero del lingue international e un del
fundatores del Sviss Ass. por Occ. ha scrit un ovre altmen interessant e
noi joya posser bentost leer su sequent libre anunciat.

 

Dr. Nidecker.

 

-16-

 

 
:::
