Cosmoglotta B 004 (oct-nov-dec 1935)
====================================

\

::: {#displaycontent}
COSMOGLOTTA-INFORMATIONES

 

Numeró 4    Octobre-Novembre-Decembre 1935

 

Apari durant chascun trimestre quam suplement a Cosmoglotta printat.

 

Redaction e Administration: Institute Occidental, CHAPELLE (Vaud),
Svissia.

 

Precie de abonnament, junt con COSMOGLOTTA, por 1936: Fr. 3,50 sviss.

 

 

LI ADMINISTRATION PETI PARDON\...

 

por li grav tarde pri li expedition del ultim numeró de COSMOGLOTTA (6
januar 1936) e de \"Cosmoglotta-Informationes\" nr. 4 (mi-januar 1936).
Li causes ne es pro diminution de nor activitá e del vitalitá de nor
movement, in contrarie, ma pro que li administration de Cosmoglotta (nov
adresse: \"Institute Occidental\") quel veni logiat in plu spaciosi
chambres postulat mult suplementari labores. In plu, li tot
reorganisation del Occidental movement va postular de nos ancor durant
li proxim mensus cert perturbationes in nor servicies por queles noi
peti nor letores pardonar nos. It es comprensibil que li liveration del
Occidental-litteratura e li responses a urgent comunicationes es sempre
fat \*per sam posta\*, quam til nu.

 

Noi ancor peti omni letores e propagatores de Occidental \*sempre
informar nos\* pri lor propaganda, articules aparit in li jurnales,
gazettes, etc. pri o in Occidental e anc pri articules concernent li
interlinguistic movement in general. Por ne far perdir nos precios
témpor it es recomendabil sempre inviar omni comunicationes IN
OCCIDENTAL; li documentes (lettres) in altri lingue national deve esser
traductet in Occ. o \*adminim resumat\*.

 

Noi ne dubita que per li strett colaboration de \*omnes\*, Occidental va
sempre plu rapidmen difuser se!     Li Administration.

 

A NOR LETORES!

 

Quam durant li finit annu, COSMOGLOTTA va aparir in 1936 in du
editiones: 1) COSMOGLOTTA, con li actual formate, dumensualmen. 2)
COSMOGLOTTA-INFORMATIONES, poligrafat quam in 1935, trimestrialmen, in
duplic formate de Cosmoglotta, o - si noi posse realisar nor projecte -
in forme de un gazette printat, quar págines, formate quadriplic de
Cosmoglotta.

 

Pro que li realisation de ti ultim projecte vell significar un plu grand
difusion de Occidental e un passu ad-avan, noi espera que omni
coidealistes, quel ne es tro restrictet per li actual financiari
situation, va auxiliar nos per strax reabonnar Cosmoglotta por 1936 o
per adherer al Societé de garantes o per dar nos special subventiones.

 

Noi memora que:

1\) Li abonnament por li du editiones es Fr. 3,50 sviss;

2\) Li duplic abonnament (3 exemplares) es Fr. 7.- sviss;

3\) Por esser membre del Societé de garantes por Cosmoglotta it es
necessi subscrir adminim \*un parte\* de Fr. 10.- sviss annualmen (Vider
li regulament).

 

Noi peti nor abonnates utilisar por lor payament al postchec-contos, li
formulario anexet al present caderne de Cosmoglotta-Informationes. Si ne
existe un tal formulario in it, noi peti payar \*directmen\* al
administration de Cosmoglotta per mandate international. Por landes u ne
posse esser misset mandates international, ples usar respons-cupones por
summas inferiori a Fr. 5.- sviss; por plu important summas, ples comprar
un chec in alcun banca. It es necessi ne obliviar recomendar li lettres.

 

Por evitar custosi micri payamentes in plurvez, noi consilia a nor
letores aperter un conto creditori che li Institute Occidental, ex quel
va esser prendet quande necessi lor micri debites.

 

Mey omnes memorar que li jurnale es actualmen li max bon medie por li
difusion del idés. Do: Subtene nor oficial organe per omni vor forties!

 

Li Administration.

 

-33-

 

 

 

COSMOGLOTTA IN 1936

 

In 1936, nor central organe va aparir quam in 1935, in 10 liverationes,
ex queles 6 es printat e 4 mimeografat (Informationes).

 

Chascun caderne printat va esser consacrat a un tema special, tre
probabilmen quam it seque:

 

Januar-februar: Bell-Artes (pictura e musica)

Marte-april: Litteratura

May-junio: Linguistica e interlinguistica

Julio-august: Psicologie, mores

Septembre-octobre: Scientie, tecnica

Novembre-decembre: Propaganda in un land special.

 

Omni colaboratores possent inviar contributiones con \*interessant\*
textus es petit informar li redaction.

 

Desde li Nov-annu, li redaction va disponer un important stock de
clichés quel va contribuer mult inrichar li ilustrationes de
Cosmoglotta.

 

LI NOV ORTOGRAFIE SIMPLIFICAT

 

Li prova del nov ortografie in Cosmoglotta esset diversmen apreciat. It
apari que it es ínpossibil contentar omnes, nam quo li unes trova bon li
altres trova mal. Tamen in general li simplification esset favorabilmen
acceptet, exceptet pri alcun paroles. Por evitar hesitationes, noi petit
sr. de Wahl preciser li regules del ortografie in experimentation e il
inviat nos li sequent propositiones a queles noi peti nor colaboratores
conformar se til li academie va decider:

 

Regul proposit pri duplic consonantes

 

Li fundamental regul ortografic in Occidental es:

 

Li \*radica\* del parol in su scrition per simplic o duplic consonantes 
es definit per li fonetic diferentie: curt o long.

 

Long in Occ. es omni \*accentuat\* síllabe, ne sequet de du o pluri
consonantes. Omni altri síllabes es curt.

 

Do li duplic consonantes es conservat:

 

1\) In nómines propri;

 

2\) In radic-paroles con curt vocal accentuat: sicc, stelle, vell,
batter; specialmen u on deve diferentiar simil paroles: mocca e moca,
car e carre, rate e ratte, etc.

 

3\) In omni derivat paroles, li radica de queles ja contene duplic
consonantes, anc li si accentu es transportat sur un altri síllabe:
constellation, siccativ, batterie, battalie.

 

4\) U on deve conservar li aspri son del s inter du vocales, por ne mutar
it ye son vocosi: assimilar, assentir.

 

5\) U li duplic consonant have diferent pronunciation: accentu,
suggestion, success.

 

Por li derivates in Occ. es valid li regul: Li scrition del radica es
conservat in li derivationes.

 

Che usation de prefixes (ad, con, in, dis, ex, sub, ob.) pluri lingues
seque complicat regules de assimilation. In Occ. on usa sive li clar
plen form (inmatur, conmensurabil) si on vide li clar litteral sense del
composition, sive li acurtat form (a, co, i, di, e, su, o) sin
reduplication e assimilation del consonante, si no vole usar un form plu
international (aplicar, colaborar, irational, elargar, etc.) specialmen
si li sense del composition ha desaparit (comun, diferent, imun,
suspect, etc.). Li sol exception ci es li casu 4 citat supra (pro
necessitá de fonetic scrition).

 

It ne es un exception scrir li curt paroles: in, per, con, til per
singul consonantes, proque ili nequande es accentuat in li frase.   E.
Wahl.

 

ESQUE VU JA POSSEDE\...

 

RADICARIUM DIRECTIV in 8 lingues    sv. Fr. 2,50 afrancat

COLECTION OVRE (7 tomes)    sv. Fr. 4.- afrancat

CURS DE OCCIDENTAL IN OCCIDENTAL   sv. Fr. -.50 afrancat

CRESTOMATIE DE OCCIDENTAL    sv. Fr. 1.50 afrancat

 

-34-

 

 

ASSOCIATION POR INTERNATIONAL SERVICIE (APIS)

 

Pro que un nov liste del membres va esser editet ante li medie del annu
1936, noi peti li membres de APIS far conosser nos omni modificationes
ante li 1-im april 1936.

 

Li beson de un apt medie de intercorespondentie es sempre plu grand.   
Institute Occidental.

 

CRONICA

 

AUSTRIA. - Noi esset informat que in Wien un Austrian
Occidental-Conferentie esset organisat durant 3 dies in novembre o
decembre. Regretabilmen, til nu, noi ne recivet detallies por
publication. Li preparatori comité esset ingeniero A. Reichert, Ing.
Machowetz e sr. H. Zagorsky.

 

In li Oestterr. Institut für Arbeitsforschung, sr. ing. Janotta fat
pluri discurses durant octobre pri li lingue international.

 

FINLAND. - Anc in Finland Occidental ha esset conosset strax pos su
aparition. Por exemple li redaction de Cosmoglotta esset in Helsinki (li
cité capital de Finland) li annus 1931 e 1932. Quam redactor functionat
mag. A.Z. Ramstedt, quel es tre bon conosset in gruppes de
occidentalistes. Inter svedlinguistes de Helsinki esset anc un club de
Occidental \"Societé Interlinguistic\" (Li sved es li duesim lingue de
Finland).

 

Li unesim articul por Occidental in finn lingue aparit evidentmen in
verne 1932. It es un interviú con mag. Ramstedt, quel redactor Tattati
publicat in \"Pohjolan Sanomat\" (Li jurnale prominent in Nord-Finland,
apari in Kemi). LI longore del articul esset 165 cm. e su rubricas
sonat: \"Li grand problema del auxiliari L.I. - Esperanto ni es
satisfatori ni posse esser li lingue del future. - Occidental es posit
avan it\". Benque Esperanto esset criticat severmen, nequi respondet. Un
annu plu tard red. Tatari publicat un nov interviú con mag. Samstedt in
un gazette vesperal de Helsinki \"Ilta-Sanomat\" (18.4.33, li longore
del articul 130 cm.) con li rubrica capital: \"Li problema del auxiliari
lingue del munde va esser decidet in li profix future\". Anc nu
esperantistes ne respondet. Denov un annu fugit, e red. Tattari scrit su
triesim articul, quel esset publicat del gazette \"Suomen
Sosialdemakraatti\" (Socialdemocrat de Finland) 3.4.34. Li rubricas del
articul 150 centimetric esset: \"Li auxiliari L.I. ne besona esser
inventet. - It existe ja in natura. - 10 000 comun paroles del lingues
occidental de civilisation es li base del democratic latin del future. -
Occidental es li lingue auxiliari quel un ters del homes del munde posse
comprender!\" Nu esperantistes ja devenit nervós. Un esperantista scrit
su proteste: \"Esperanto coresponde a omni postulates del L.I. Esperanto
ha expandet se súper li tot munde\", etc. Tamen li scritor declarat, que
ella ne conosset Occ. e que ella \"pro to ni posset ni anc volet studiar
su superioritá in relation a Esperanto\". Li polemica continuat ancor in
5 numerós de Suomen Sosialdemokraatti, e it esset adminim por Occidental
un tre bon reclame inter li finni proletariatu. \"Li ultim parol\"
restat a red. Tatari (benque su antagonist esset ja un fémina!). Plu
tard in autune 1934 nascet in \"Ilta-Sanomat\" denov discussiones pri li
idé del LI in 4 numerós. Red. Tattari scrit in favor a Occidental.
Esperantistes persistet silentios.

 

Un manuale de Occidental con vocabularium (118 págines) ha aparit in li
finnlingue ho-annu 1935. Li autor del bell-printat e bell-equipat ovre
es red. Tattari, qui colaborat con mag. Ramstedt. Quam publicator es
\"Occidental-Kerho\", un club, quel on fundat 1.3.35 (quam presidente
mag. Ramstedt, vicepresident poete L. Salava, econom artiste T.
Tapinovaara, secretario red. Tattari e vice membres del comité directiv
pictor J. Jyländki e poete V. Kajava). Un national societé finnic va
esser fundat in li proxim future. Li temporari adresse del nov societé
es redactor T. Tattari, Helsinki, Runeberg 17 D 66, Finland.

 

(Ti information arivat in Svissia ja ante 7 mensus, in un libre - quo ne
es consiliand por rapid information! -; ma noi trovat it per hasarde
solmen ante curt témpor. Noi peti sr. Tattari excusar ti ínvoluntari
tarde. Red.)

 

-35-

 

 

FRANCIA. - Noi recivet li nr. 2 de \"Class-combatte\", [organ
mimeografat del Association proletari interlinguistic. It anuncia inter
altri li actual composition del Comité de ti Association: 1) Karl
Krogstad, 16 Bersvendveiten, Trondheim (Norvegia); 2) Carl Segerstahl,
Vindeln (Svedia); 3) Tauno Tattari, Runeberg 17 D 66, Helsinki
(Finland); 4) W. Gilbert, 14 Passage Rochetière, Angers (M. et L.)
(Francia); 5) G. Peujet, Isles s/Suippe -
Marne-Francia.]{style="font-size:13px;"}

 

Sr. W. Gilbert (Angers) traductet del frances a Occ. un important
document pri li responsabilitás del mundan guerre 1914-1918 scrit de
René Gérin. Li corageos action de Gérin contra li militarisme ductet le
in frances cárceres. W. Gilbert traductet in plu: Li IV-im
Internationale e U.S.S.R. de Trotsky e comensa li traduction del
manifeste del partise comunist de R. Marx e F. Engels.

 

Por omni informationes pri ti organisation quel propaga Occ. in li
socialistic e comunistic circules, ples scrir a sr. G. Poujet, Isles
s/Suippe - Marne - (Francia).

 

\-- Sr. W. Gilbert comunica nos li tabelle del propaganda fat in
gazettes del 3-im may 1933 til 31-im august 1935 in su nómine (W.G.) o
in nómine del Ass. Prolet. Interl. (API):

 

L\'OUEST (Angers), grand regional quotidian: [3 may 33 (anuncie in
francés) W.G.; 25 julí 33 (articul in Fr. e Occ.) W.G.; 29 august 35
(anuncie in F.) W.G. LA DEPECHE (Tours), grand regional quotidian, 11
nov. 34, 14 marte 35, 19 junio 35 (anuncies in Fr.) W.G. LE REVEIL
(Tours), semanale social democratic), 1935 (anuncie in Fr.); 15 junio 35
(anuncie in Occ.), API. LE REVEIL (Angers), semanale republican, 31 aug.
35 (anuncie in Occ. con trad. F.) W.G. LA PATRIE HUMAINE (Paris),
semanal pacifist, 28 junio 35 (anuncie in Fr.), 23 aug. 35 (anuncie in
F.) API. LE COMBAT SYNDICALISTE (Paris), semanale libertari, 17 may 35
(anuncie in Fr.) W.G.; 5 julí, 23 aug., 30 aug., 6 sept. 35 (anuncies in
Occ.) API. Mersí por ti sistematic e inteligent
propaganda!]{style="font-size:13px;"}

 

RUMANIA. - NOi es informat que sres Eschenasy, patre e filio, prepara li
edition de un manuale de Occ. in rumanian lingue.

 

Nu, noi have li grand plesura extraer li sequent lineas de un lettre de
sr. prof. Géza Hant, CLUJ, ancian idist:

 

\"Yo permisse me comunicar vos per mi present lettre que pos un profund
e serios studie del lingue Occ. \*yo adhere oficialmen a Occ.\*, quel
per su grand similtá al natural lingues, li bell sonoritá (eufonie), su
ínmediat comprensibilitá, su regularitá, etc., etc. ha obtenet mi tot
plesura. Yo crede que it es completmen superflui exposir li motives e
rasones queles me ha ductet a ti decision, proque yo opine que omni
mundlinguistes, quel prefere li developation vice restar in li
stagnation, ha perpassat li sam via. Yo saluta omni coidealistes, in
prim li emerit autor del lingue Occ., sr. Edgar de Wahl, e yo peti omni
partisanes accepter me con ti amicitá e joya, con quel yo intra inter
les.\" (23 nov. 1935)

 

In un sequent lettre noi lee: \"Solmen yo regreta que ja antey yo ne ha
fat conossentie con nor bell lingue. Yo constata que li scrition in Occ.
es \*mult plu facil e fluent\* quam in Ido malgré mi ocupation de ti ci
lingue durant plur annus\". (2 jan. 36).

 

SVEDIA. - Comunicationes del Sved Occidental Federation. Li jurnale UNGA
TANKAR, nov. 1935, contene un articul \"Esperanto hopplöst\" (Esperanto
sin esperantie) de cand. C. Segerstahl. Mult letores ha demandat
informationes pri Occ. - NYA WERMLANDS-TIDNINGEN havet li 21 aug. un
exposition pri li ultim rote-botes in Svedia, scrit de sr. A. Palmqvist,
quel fini su articul per quelc lineas ex un dissertation (in Occ.) pri
li sam tema. - Con mersí noi atesta li recive de \"Päevaleht\" (Estonia)
li 19 may, e \"Nidaros\" (Trondheim) li 16, 22 e 28 aug. con excellent
articules propagativ de coidealist Krogstad.

 

\-- VIages. Durant li estive sr. Lindström, pres. del Societé Occidental
in Stockholm, visitat sr. Krogstad in Norvegia e sr. Berggren incontrat
li coidealistes in Berlin, Dresden, Leipzig e Copenhag. Pos li isolation

 

-36-

 

 

1928-1934 li annu 1935 ha dat nos eclatant pruvas ne solmen del facilmen
comprensibil Occ., ma anc de nor facilmen \*parlabil\* e \*usabil\*
lingue.

 

MARCAS GLUTINABIL con li provisori Occ.-emblema es recivibil de Box 171,
Stockholm. Precie: 1 öre por pezze.

 

COSMOGLOTTA. Por evitar duplic missages de moné, li sved abonnates es
petit payar per mandate international direct al Institute Occidental,
CHAPELLE (Vaud), Svissia.   Bn.

 

SVISSIA. - Li general assemblé del SAPO evenit li 27 octobre in Biel.
Articules explicant li scope e li construction de Occidental aparit in
li jurnales de Biel (L\'EXPRESS, JOURNAL DU JURA, BIELER TAGBLATT). Li
sam comité esset reelectet (Presidente: Dr. H. Nidecker/Basel;
secr.-cassero: F. Lagnel; membres: Mayor, Emery, Haller, Tanner, Ritter,
Piaget). - Li contos 1934 inregistrat un active de Fr. 508.40 e un
passive de Fr. 516.40. Li deficite de Fr. 8.- esset extintet per spontan
subvention del membres present al assemblé. - Pos li administrativ
aferes, li reste del posmidí esset consacrat a un conferentie de Dr.
Nidecker: \"Quelc canzones in Occ.\" e pos to, animat discussiones
sequet pri mult divers líber temas. Li max cordial amicitá reyet durant
li tot die e chascun participante departet con li grand joya har ancor
un vez constatat quant Occ. es bell, fluent e facilmen parlabil.

 

Noi sincermen gratula sr. Bieller quel fat omnicos por li successe del
assemblé. In plu, noi mersia li calidmen pro har consacrat benevolmen un
spacie de un demí págine por un textu propagativ in Occidental sur li
covriment de su du manuales de stenografie (Aimé-Paris) just editet. 
 fl.

 

TCHECOSLOVAKIA. - Li articul de sr. Peipers in Cosmoglotta nr. 104 pri
Tachotipe va esser reproductet con sam clichés in li jurnale NEZAVISLA
POLITIKA, de quel li chef redactor es nor coidealist Polansky.

 

Ti jurnal publicat ja pluri important articules pri Occ., e specialmen
un de sr. Podobsky.

 

In comensa de januar aparit in li sam jurnal un articul traductet de
Occidental \"Catalonia e Tchecoslovakia\" de prof. Alexandre Déuloféu.
To es un practic aplication de Occ. tot recomendabil!

 

Nor amicos tchec prepara un nov manuale e anc un vocabularium tchec-Occ.
(Ples vider li nr. 11 del Occidental-Bulletin printat in ultim págine de
ti-ci numeró)

 

CUBA. - Noi recivet con astonament li sequent carte de ínconosset
coidealistes: Cienfuegos, Cuba dec.25 / 1935. Nor estimat coidealist:
Noi desira vos un nov annu plen de felicitá e progresse. Tre sincerimen,
BONNEVAL e FUENTES, Arguelles 204, Cienfuegos, Cuba. - Con nor max
cordial desires, noi espera por les grand successe in li propaganda de
Occ. in ti republica.

 

NOVAS E OPINIONES EX ALTRI CAMPES

 

Noticie redactional. Certmen multes de nor letores es interessat audir
opiniones e evenimentes ex altri mundlinguistic campes; nam tal
conossentie posse sovent esser util in propaganda e discussion. Ci
Cosmoglotta-Informationes auxilia. Convictet e cert pri li bonitá de nor
afere e li evident superioritá de nor lingue, noi Occidentalistes ne
besona celar a nor adeptes li existentie de altri L.I., ma posse in
contra permisser nos li luxu presentar a nor letores interessant
informationes ex altri campes. Cosmoglotta-Informationes installa un
rubrica, quel va inserter citates e resumés ex altri gazettes,
specialmen mundlinguistic revúes. Generalmen li noticies va aparir in
traduction occidental; occasionalmen caracteristic passages va esser
citat in li lingue original, con notes suficent por permisser al letores
comprender it. - Li materiale ex quel noi hauste es ampli; noi ancor
besona colaboratores. Coidealistes havent li bon volentie leer un
Esperanto-gazette chascun mensu, un aquilin ocul pos passages
interessant, e témpor por traducter les a Occidental, mey anunciar se al
redaction.    C.R.

 

Ex li raporte pri li 27-im universal congresse de Esperanto 1935 in
Roma:

\... ye li reunion del comité noi trovat que li financial situation de
UEA in passat autune, quande li nov comité devet comensar su function,
esset mem plu terrific quam on tande opinet. Pro li present financial
barres inter

 

-37-

 

 

 

 

mult landes, li númere de activ membres ha gravmen decrescet durant li
annu current. Ma UEA recive li pluparte de su subvention financial del
activ membres, e noi fortmen espera, que plu mult Brites va adherer quam
\"Jarlibro---membroj\" por li annu venient. Li desfacilitás in li
UEA---oficie desapari poc a poc, e in 1936 on espera dis---inviar li
jar---libro (annale) in februar. Li directorie (\"Estraro\") successat
fortmen reducter li expenses, e opine, que li annu current va finir plu
bon secun li vis---punctu financial\... Jovedí matine devet trovar loc
li convenida del consilie de 

UEA, ma semblantmen omnis esset occupat pri paccar su bagage, nam solmen
li 

presidente, yo self, e un altre assistet, e noi trovat cludet li sala!
Li presidente declarat li convenida quam apertet, e questionat ca alqui
desira li parol. Yo respondet no, e il declarat it quam cludet. Vermen,
it es un strangi congresse\... Esque li congresse esset un successe?
Question desfacil a responder. Circa 1500 ex 34 landes ha adheret it, e
plu quam 1200 ha assistet in fact. Tamen del esperantistic vis---punctu
yo opine, que it ne esset tre successosi. Li vagada de cité a cité, e li
visites in omni loco ocupat tant témpor, que presc ne restat témpor
suficent por assister al assemblés, queles in consequentie, ne atraet
mult assistentes. Adplu, li separation del divers nationes in apart
hoteles fat presc ínpossibil li ver vive international accustomat ye
congresses. In altri láter, del vispunctu turistic, li arangeament esset
tre interessant, \... In general, li comité 

del congress ha bon arangeat li tot afere, ma it ha se monstrat quelc
mancas in detallies\... li plupart evenit pro manca de auxiliatores. Por
ti complicat arangeament on besona mult auxiliatores, e it sembla que
tis ne trova se in Italia. In resumé, yo opine que combination de
turisme e congresse in un semane ne es apt\... 

(Secun divers raportes compilat de C.C.G. The British Esperantist, sept.
1935) 

 

LI ADMINISTRATOR PARLA: \... It existe un categorie de letores, un
elite, quel noi aprecia súper omno. It es ti honorabil individues, quel
save self, quande lor abonnament comensa e fini e quel, spontanmen,
prolonga ti abonnament in témpor suficentmen temporan por que omnicos
functiona glatt e sin frictiones. Les noi benedi. \-- Concernent li
altris, queles nequande save, esque it es témpor por payar e quel, pro
to, crede, que li rect moment ancor ne ha venit, noi es tre genat. Si
noi pensa, que in omni vivent Esperantist cucha un eventual client, noi
deve comprensibilmen monstrar nos gentil, servitori, respectosi,
complesent a ti \"neutral\" cunicules. Pro to, quande lor abonnament
fini, noi tre discret adjunte al adresse---banderole li parol
mult---significant \"Abonfino\", quel támen e semblantmen ne es tre
facilmen comprensibil in Espo\... Nu noi desira parlar inter quar ocules
con li letores queles desira surtir de ti elite, Li practica monstrat
nos, que ne omni abonnates desira prolongar su abonnament. A noi ha in
fund depleset; altres noi ha gravimen ofendet, nam benque ili es
mult---annual abonnates, noi tamen ne hesitat mocar les o mem noi
corageat ne publicar un inviat manuscrite, quande ti manuscrit semblat
nos totalmen sin interesse o idiotic, --- altres pro al tri causes ne
plu desira payar, etp. --- Til nu, presc omnes adoptet por informar nos
pri su intention ne reabonnar li sam sistema: ili tot simplicmen devenit
mut. (LA PIRATO, juli---aug. 1935) 

 

LI NOV EPIDEMIE. Es it usabil, recomendabil, util, absolut necessi? Es
it etimologicmen justificabil? Have it referenties? Índiferent! It
existe. Ja desde quelc annus li sufix \"end\" intrat in nor lingue, plu
furtivmen quam triumfant, ma esque to importa? Li fact es, que it ha
devenit civitane in nor lingue. ON conosse it. ON usa it. Vi li sobri
fact. \-- Noi ne crede, que alquel autoritá posse per decretes alqualmen
influer li líber, natural evolution de nor lingue. Li sol superiori
instantie in li lingual questiones es Ii vivent practica. Nor Academie,
nor Lingva Komitato posse solmen constatar. Ili posse solmen registrar.
------ Si ili vell voler oficialmen recomendar o derecomendar, aprobar o
desaprobar quam un papa, ili vell riscar perdir un altri pezze de Ior
autoritá, quam noi ja ha experit pos li ínfelici battallie pri -ujo e
---io (Sufixes por landes; Occ.: ---ia; CR), nam malgré omni
declarationes del Academie, \"io\" survive quam victor. On posse
calcular ye li fingres de un manu li esperantic gazettes, quel nequande
usa 

 

-38-

 

 

li ínortodox sufixe \"io\" por nómines de landes. \-- Un simil moralic
colp sur li sede vell reciver nor honorabil Academie, si it vell
interdir usar li sufix \"-end\". 

 

(Li sufix ---end, existente in Ido, significa \"quo deve esser fat\".
Occidental conosse It, quam sufixe ínproductiv in li form \"---nd\":
examinand, dividende. U noviformationes es necessi, noi usa li form con
\*a\* e ínfinitiv: \"formoj evitendaj 

= \"formes a evitar\". Li rasonabil reflectiones del PIRATO es a
recomendar (rekomendendaj) specialmen a Idistes, quam salutari
contrapóndere contra li crede in li omnipotentie de lor Academie. CR)/Ex
LA PIRATO, julí-august 1935)

 

Occidental-Information Copenhag     Dania

 

In octobre Dro G. Forchhammer, ancian ldist e exdirector del reyal
institute por surdimutes in Fredericia, honorat nor curs semanal per su
presentie, e ye ti ocasion enunciat su present opinion pri li L.I.:

 

\"Yo esset inter li unesim Idistes in Dania, e ha mult e long témpor
laborat por Ido. De 1911 yo esset durant quelc annus, til que comensat
li trublas del guerra, presidente de \"Dansk Ido---Forbund\" e
chef---redactor de \"Dansk Verdensprogstidende\", li dan Ido---gazette.
In li recent Ido---congress in Fredericia yo ancor fat un discurs pri mi
labore che li surdimutes. 

 

Ma nu yo ha completmen abandonat li crede in li obligatori finales de
Espo---ldo. Yo ha audit pri li existentie de Occidental ne ante li
discussion inter sres. Jespersen e De Wahl. Occidental e Novi al nu es
tam simil, que on posse considerar les quam solmen dialectes de un
lingue medial quel yo vell nominar Jewahli, secun li du autores; e yo
considera me nu quam Jewahlist\".

 

Dr, F. enunciat se specialmen pri Ii personal pronomines : \"Li sistema
de Novial es ci plu regulari, plu facil a memorar (Red.: Forsan por
nordic persones, ma to ne es cert) quam ti de Occidental. Ma yo secue
sr. de Wahl in su critica pri li ---n---formes del genitive: \"nusen,
vusen, etc.\" Yo vell preferer formes per ---i: nusi, vusi, etc\"; li
pronómine possessiv ya es un specie de adjective\". Con interesse Dr. F.
audi que li pronomines de Occ. have un (facultativ) ---i: \"mi, tu(i),
su(i), e que i---formes \"nostri, vestri\" por li plurale ha esset in
experimentation; ma que on generalmen nu prefere li formes curt sin
---i: \"nor, vor\".

 

\"Yo va scrir mi idé a prof. Jespersen. Su opinion deve esser decisiv
por nos\". 

 

Dr. F. salutat che nos con joya li filies de su ancian amico e
colaborator Birger Jönsson: \"Vor patre ha publicat un excellent libre
de aprension por comensantes in Ido, con textus ex dan historie e
geografie. On deve absolut adaptar it a Occidental e publicar it denove
!\"

 

E con un pezzette de chocolate a chascun, li amabil old senior salutat
nos adío. 

Ilmari Federn.

 

LI PROGRESS DE OCCIDENTAL 

 

\"Mani coidealistes sovente monstra ínpatientie\" scri J. Cordonnier in
li tchec Occidental---Bulletin de oct. 1935. \"IIi di que nor movement
progresse tro lentmen\...\".

 

Ma ili es rect. Quam lingue, Occidental es ínsuperabil. Pro quo do li
publica ne accepte it tam rapidmen quam It deve? Pro que li publica es
stupid? Absurd! Li culpe es che nos. Li Occidental---movement deve
aprender del bolshevicos e indulge in regular self---critica. Ci es mi
contribution.

 

--- Tre poc de nos prova vider Occidental quam it apari al ordinari hom.
Noi deve constantmen rememorar que, a il, li L.I. ne es un question
primari. Primari questiones es li guerre, li economic crise, etc. Li
L.I., quam L.I. ne interessa le. Il solmen va aprender un L.I. si es
scrit in ti L.I. coses queles il ne posse trovar in alqual altri loc.

 

Esque jurnales consacrat al difusion solmen de un L.I. ne es un poc
absurd? Ili 

--- specialmen li esperantistic tales - es ordinarimen tre tedant
(antiqui anecdotes, cronica por li iniciates, etc.) 

 

Duesimmen, yo deve dir que existe un grand danger de academisme in nor
campe. Noi passa tro mult témpor in li linguistic discussion. 

 

-39-

 

 

Triesimmen.. Ma un altre posse continuar. Noi besona plu de
self---confidentie e plu de self critica.    SW. Beer (London)

 

(Benque noi ne have li sam opinion quam sr. Beer, noi publica su lettre.
Esque forsan altri letores desira far audir opiniones? --- Red.) 

 

INTERNATIONAL REVÚE PEDAGOGIC 

 

Pro li grand númere de articules e li divers annexes quel noi desira
adjunter al present numeró de Cosmoglotta---lnformationes, li spacie
manca por adjunter special págines pedagogic. In plu, li ultim numeró
(105) de Cosmoglotta esset reservat al pedagogie, e noi ne vole imposir
a nor letores un litteratura quel forsan ne interessa li majorité. Tamen
li idé de un revúe pedagogic seque su via e noi studia li possibilitá
printar 2 o 4 numerós chascun annu por debutar.

 

Colaboration. Noi desira trovar colaboratores, in chascun land, quel
vell colecter, selecter, traducter omni articules quel vell interessar
li vive pedagogic international. Si possibil noi va aperter special
rubricas. Pro to, noi peti omni coidealistes quel vell auxiliar, strax
informar nos. 

 

Propaganda por ti revúe. Por lansar li revúe, omni adresses deve esser
inviat strax al administration. Noi espera que to va esser un excellent
medie interessar mult pedagogos. Chascun coidealist vell posser far
talmen un special propaganda e pruvar per factes li imens utilitá de un
L.I. quel permisse leer articules venient de landes max divers, e
intercambiar informationes max interessant por su erudition
professional.

 

Abonnamentes: Noi intente provar por ti nov revúe li líber abonnament:
li abonnates invia al administration li summas, grand o micri, quel ili
posse expenser por assecurar li edition del revúe. In compensation, noi
va inviar les, por li propaganda in pedagogic circules, tam mult
exemplares quam hauste su donation. 

 

JA NU ON POSSE ABONNAR LI FUTUR REVÚE PER SIMPLIC POSTCARTE.

 

Subventiones: Noi ja recivet sv.Fr. 10.---  (anonim de Svedia); sv.Fr.
10.--- (anonim de Svissia). Summa: 20.--- sviss. 

 

Li administration: Institute Occidental 

ULTIM NOVA     1. AUSTRIAN OCCIDENTAL-CONFERENTIE (9-14 april 1936)

 

Noi just recive li programma de ti important conferentie. Noi desira a
nor coidealistes plen successe in ti excellent propaganda in favor de
Occidental. Vi li programma resumat (pro manca de spacie) : 

 

Jovedí 9 april: 20 cl. Reunion del Occ.---Club Progress con discurs de
sr. K. Janotta: \"Li historie del lingue international til 1900\". 

 

Venerdí 10 april: 16---18 cl. Liber reunion por interconossentie. 20
cl.: Public propaganda vésper. Dr. Homolka: \"Pro quo Occ.? Cardinal
punctus del interlinguistic problema\". 

 

Saturdí 11 april:15---18 cl. Inaugural session; discurs de Ing. Hans Ro
Hoerbiger: \"International intercomprension in li scientific
litteratura.\" 

Soledí 12 april: 9-12 cl.: \"Propaganda in Austria e fundation de un
Austrian Occidental---Liga. 20 cl.: Reunion de divertissement. 

Lunedí 13 April: Final session pri \"Li international organisation del
Occidental---movement, Academie, 1. International congress\" pos raport
de sr. Dr. Hans Homolka. 

Mardí 14 april: Consacrat al visite del cité e a un excursion al
castelle Kreuzenstein. 

 

Deliberation in german e Occidental. Rabatte sur li austrian ferrovias.
Cotisation öS 5.---. Detalliat informationes che li secretario: Sr.Ing.
A. Reichert. Hebragasse 9/III/12, WIEN IX

\-\-\-\-\-\-\--

 

Un programma de conferenties es etablisset per li Occidental---Club
Progress de Wien. Ili va evenir in Café Meller, Kaiserstrasse 56, Wien
VII. 

22 januar: Karl Janotta: \"Pri li 1-im Austrian Conferentie in Pasca
1936.

29 januar: R. Hartmann: \"Li scientific lingue in li practica\".

5 februar: Karl Janotta: \"Li decimal classification e li lingue
international

12 februar: Dr. H. Homolka: \"Latin - Anglés - Occidental\"

19 februar: ? . Qual progresses li L.I. vell dar al turisme, si ja nu it
vell esser utilisat?

29 januar: Comense de un Occ.-curs de 7 hores.

 

 

-40-

 

 

 

Occidental-Bulletin

 

Annu 1.    Praha, li 1 decembre 1935     Numeró 10.

 

Vazeni ctenári! Az dosud jsme Vám zaslali Occidental-Bulletin
zdarma.Dobrovolné príspevky, jez jsme az dosud dostávali od obetavych
stoupencu, stacily k tomu, abi nás nenárocny list mohl pravidelne
vycházeti. Vzdáváme proto vsem dárcum znovu svoje díky. Ponevadz vsak
chceme jednak zajistiti svému listu pevnejsí a stabilnejsí financní
základnu, jednak pripravovati jeho zlepsení a rozsírení, rozhodli jsme
se, stanoviti od 1. ledna 1936 rocní predplatné na Occidental-Bulletin
na Kc 6.- za iu císel. Kdo poukáze toto predplatné jeste pred 31.
prosincem t.r., dostane malou brozurku occidentalskou jako premii. K
poukazu predplatného prikládáme k dnesnímu císlu vplatní lístky post.
sporitelny. Sest korun rocne je tak nepatrná suma, ze nepochybujeme, ze
vsichni si budete moci. O-B. predplatiti. Získáme-li preliminovany pocet
platících predplatitelu, budeme moci rozsíriti list jiz v roce 1936 o
pravidelnou zábavnou prílohu, jez vyde ctyrikrát do roka. Pomozte nám
uskutecniti tento plán. Konecnym nasím cílam bude vydávání tisteného
casopiso. I toho jednou dosáneme!

 

Pozor! Clenové Clubu Occidental v Praze a prátelé, ktorí jsou bez práce,
budoi i napríste dostávati Occidental-Bulletin zdarma. Je pouze trebe,
aby nám lístkem tento svuj náruk oznámili. Adm.

 

 

Comunication del administration.

 

Noi refere al comunication fat in li numeró 8 de nor Bulletin e repeti,
que desde li 1 januar 1936 noi va misser nor jurnal solmen a tis, qui va
har assignat nos li anual abonnament de Kc 6. - in extrania: 3
respons-cupones. Hodie noi adjunte, que noi va introducter un regulari
trimestral suplement belletristic, si li preliminat númere de abonnates
va esser atinget. Ples usar li adjuntet postchec por assignation del
precie de abonnament.

 

Ex nor jurnales.

 

Hodie noi posse informar nor letores, que li jurnal Nezávislá politika
introductet un stabil rubrica pri Occidental. Noi debi ti success al
extrem afabilitá de sr. ing. Polansky. In li numerós 35-36 e 37 noi lee
un serie de articules de sr. Podobsky, quel responde per precis
argumentes al articul Esperanto de sr. Sembera publicat in li numeró 34
de Nezávislá pol. In li numeró 38 noi lee un articul Interna ideo de
Esperanto, in quel on monstra li naivitá del esperantistic intern idé e
contra-posi li realistic e strax aplicabil devise de occidentalistes:
Servicie al homanité. Nezávislá politika va continuar li publication de
ulteriori articules pri Occidental. Li jurnal merita esser leet de omni
occidentalistes tchecoslovac.

 

NYMBURSKÉ LISTY publica in su nro. 45 del 8 novembre un concis noticie
pri li libre Discussiones inter E. de Wahl e O. Jespersen de nor
ínfatigabil coidealist sr. Podobsky.

 

Un suggestion.

 

It eveni tre sovente, que occidentalistes, quel besona comprar divers
coses in extrania o executer ta divers comissiones, usa in tal casus li
servicie del coidealistes in ti land. Per to nasce un amical
colaboration e reciproc auxilie, quel es un bell fructe del aplicat
internationalitá. Ma ti procede have anc su láter obscur: Per to on
renuncia al direct relation con li respectiv firmas in extrania e
neglige talmen usar e propagar Occidental. Noi mult vez ha fat li
experientie, que comendes scrit in Occ. es sempre acuratmen executet in
extrania. Noi proposi do, in tal casus scrir directmen al respectiv
firma e usar in li corespondentie consequentmen \*solmen Occ\*. It ne es
necessi renunciar totalmen al servicie del respectiv coidealist, on
posse ya indicar su adresse quam intermediator. Ma li max bon propaganda
es li practic usation del lingue in li relationes international!    -or.

 

Testament de un arabo.

 

Un arabo, moriente, legat a su tri filios un truppe de cameles, queles
ili devet divider talmen, que li maxim old filio recive un demí, li ylu
yun un ters e li maxim yun un ninesim del truppe. It esset 17 cameles.

 

It es evident, que on devet ear al cadi, pro que: qualmen divider sin
buchar? Li cadi ha judicat:

 

\- It es necessi, que yo presta vos li deciottesim camel. E nu li maxim
old filio va prender su demí de deciott, it es nin; li plu yun su ters,
it es six; e li maxim yun su ninesim, it es du cameles.

 

Quande chascun forpulsat su animales, it restat ancor un camel, ti quem
prestat li cadi. Li cadi reprendet su animal.

 

Li heredantes credet in prim, que to ne es rect, ma quande ili calculat
precismen, ili constat que, proprimen, chascun de les have plu mult,
quam il devet originalmen reciver ye li númere de decisett cameles.
Qualmen to esset possibil?

 

Vecerní Ceské Slovo

 

 

Lingual questiones.

 

On questionat nos de pluri láteres, qualmen on traducte li tchec frase
\"Prosím\", quel es tre frequent e have pluri senses. Si on expresse li
gratitá, on di in tchec: \"Dekuji\", e on responde: \"Prosím\". In
Occidental: \"Mersí\", li response: \"Neproquó\".

In li frase \"vstupte, prosím\" it sufice dir: \"Ples intrar, senior\".
Ci li parol \"prosím\" es partmen ja traductet per li polit form del
imperative e accentuat ultra to per li titul \"senior\". Anc in altri
simil frases on traducte \"prosím\" max simplicmen per li titul. P.e.:
\"To nevím, prosím\": \"Yo ne save, senior\". In frases quam: \"Podjete
mi to, prosím\" on posse dir anc: \"Yo peti vos, presentar me it\". - In
fine quelc tipic frases tchec: \"Pockat, tak to nepujde\"; in Occ.:
\"Stopp, talmen it ne va successar\". \"Aha, uz vím\": \"Bon, yo save
ja\".

 

A nor nov adherentes.

 

Omni nov adherentes, queles studia Occidental ex li manuale Ucitel
svetomluvy, have li jure, demandar gratuit corectura de su leciones, si
ili adjunte un marca de Kc 1.-. Ples misser li leciones al Buró de
Occidental, Praha-VII., Skroupova 2.

 

Vocabularium tchec-occidental

 

de sr Podobský es ja pret in manuscrit. On va comensar su edition strax,
quande li editor J. Svec va har liberat se del actual excessiv afluentie
del labores. Li vocabularium va contener ca 3000 max frequent vocabules.

 

Propagativ folies

 

Buró de Occidental in Praha-VII, Skroupova 2, editet successivmen li
sequent folies propagativ policopiat:

 

N.1. - Ekzemploj komparaj - in Espo. e Occ.

N.2. - Quo es Occidental? - in Occ.

N.3. - Víte, co je to Occidental? - in tchec.

N.4 - Was ist Occidental? - in german.

N.5. - Co je lepsí, Esperanto, nebo Occidental? - in tchec.

N.6. - Oferta de abonnament a Cosmoglotta - in tchec e Occ.

Ulteriori folies propagativ va sequer.    BdO.

 

Subventiones por Occ.-Bulletin \*Cassa de propaganda\*.

 

R. Studenský, Praha: Kc 36.-; J Sonberg, Praha: Kc 10.-; T. Horácek,
Neratovice: Kc 10.-; H. Svecová, Praha: Kc 4.-. In summa
\*octobre-novembre\* Kc 60-. Sincer mersí por ti auxilie!   BdO.

 

Arivat publicationes.

Cosmoglotta nro 104. - Class-Combatte nro.2. - Cosmoglotta-Informationes
nro.3. - Oficial Bulletin del SAPO, nro. 5 e 6. - Nezávislá politika
nro.33, 34, 36, 37, 38.

 

Romnozil: St. Fechtner, Praha-1, 195. - Vydavatel a odpovedný redaktor:
Jos. Svec, Praha-VII, Skroupova 2.

 

 

Praha, li 1 januar 1936.   Annu II. Numeró 11

 

Nov presidente de Tchecoslovacia.

 

Li 14 decembre 1935 senior presidente Masaryk, in un etá de 86 annus,
anunciat su demission. Pos un deci-sett-annual benedit periode
presidential, il cessat esser li presidente del Republica, ma il sempre
va restar li spiritual ductor del tot nation tchecoslovac. In ri
restrictet cadre de nor micri jurnale noi absolutmen ne posse justmen
descrir li importantie de su clarmen cristallisat personalitá por nor
state e por Europa in general. Si nor Republica in li actual crise
economic, politic e moral successat mantener li órdine, li justicie e li
libertá de cives de omni nationalitás, noi debi it solmen al sagesse de
Masaryk e al autoritá, quel il jui che omni habitantes de nor state.
Adiante, il recomendat senior Dr. Benes quam su successor. Li 18
decembre 1935, in li historic sala de Vladislav, li deputates e
senatores per un eclatant majorité de votes ha electet sr. Dr. Benes
quam duesim presidente del Republica. Li electores e li publica salutat
li resultate del election per long e entusiasmat ovationes. Sr. Dr.
Benes desde 20 annus es li intim colaborator de Masaryk. Per su election
li representantes del population del Republica manifestat clarmen, que
noi va mantener li actual linea politic, li linea del presidente
Liberator Masaryk, li linea quel assecura nos li democratie, justicie e
libertá. Presidente Dr. Benes es li max apt successor de Masaryk e
realisator de su idés. Tchecoslovacia continua esser li state de
Masaryk.

 

In comensa del nov annu.

 

Sin digression noi confesse, que noi intra in li nov annu 1936 con
orgollie. Yes, con orgollie, pro que noi recivet li previdet númere de
abonnamentes e pro que, consequentmen, li aparition de nor Occ.-Bulletin
es assecurat por li tot annu 1936. Ti constatation causat un grand
plesura al editor e it es li max bell recompense por su labor. Esque
resta ancor alquo a dir? Yes. Lu principal: Cordial mersí ad omni nor
coidealistes, queles per li abonnament e per li subventiones ha monstrat
tant mult comprension por nor afere. E nu, con nov forties e con nov
optimisme al nov labor! Mult successe in li nov annu 1936.    -or.

 

Sixant annus de Jan A. Kajš.

 

Noi aprende solmen nu, que li patre del occidentalisme in
Tchecoslovacia, li prim pionero de Occidental che nos, nor amico Jan A.
Kajš, ha atinget li 9 junio 1935 su sixantesim annu de vive, quel posse
servir nos quam bon exemple. Il labora por li idé del LI. ja 35 annus.
Desde 1900 fervent esperantist, il devenit idist strax pos aparition de
Ido e laborat por li nov lingue con omni su forties e entusiasme. Il
editet manuales, vocabulariums e desde 1922 anc su \"Jazyk
mezinárodní-Lingue internaciona\". Sin Kajš, Ido ne vell har difuset se
tant rapidmen in Tchecoslovacia.

 

Quande in 1922 aparit Occidental, Kajš, ti idealist sempre yun e sempre
progressistic, esset entusiasmat per ti lingue e posit omni su idealisme
e capacitás in li servicie de nor lingue. Noi omnis conosse su labor por
Occidental. Ceský klíc Occidentalu, Cursu del LI per postcartes,
Praktický jazyk svetových styku Occidental, Ucitel svetomluvy, li
jurnale Jazyk mezinárodní, li revúe Occidental, Konec Babylonu, Problém
jazyka mezinárodního, ultro to mult altri materiale propagativ, to
omnicos es su labor. E just nu noi recivet su triesim manuale de
Occidental 1935, quel noi recense in altri loc. In 1934 il editet li
bell Micri Chrestomathie in Occidental, quam I tome del nov Biblioteca
de Occ. e Li Astres del verne de Podobský quam II tome del dit
Biblioteca. Il printat anc Cosmoglotta in 1925  1931 il fundat li
Federation del amicos del lingue international auxiliari in Brno, il fat
mill altri labores por Occidental, queles noi mem ne conosse.

 

Pro to noi sta hodie avan le, un poc inhontat, pro que noi ne save, per
quel paroles expresser nor max amical gratulationes. Omni superlatives
vell esser banal. Pro to noi di solmen: Car senior Kajš, amico fidel,
ínfatigabil, altruistic combattente por nor idé, portator del purissim
idealisme, lass nos presentar vos nor manu. Vive ancor mult annus in
plen sanitá, colecte li joy e li plesur, quel es li fructe de vor
assidui labor. Noi vole auxiliar vos per omni nor forties.   J. Svec.

 

 

Un nov manuale tchec de Occ.

 

Just nu aparit un nov manuale tchec de Occidental de sr. Kajš. It es ja
li triesim edition del tchec manuale de sr. Kajš e noi joya vider li
bell librette, 

quel es un excellent pruva del activitá e perseverantie de nor
coidealist Kajs. Li libre es tre bell arangeat, in li max apt format CSN
A6 e contene ultra li complet grammatica, textus de exercitie in forme
de curt anecdotes e amusant articules. In summa un excellent librette,
quel noi ja tre besonat. Noi gratula a sr. Kajs. Li manuale custa Kc 5.-
e on posse comendar it sive che Buró de Occidental in Praha-VII, sive
che li editor J.A. Kajs, Brno 12, Wilsonova 11.

 

Lingual questiones.

 

Noi continua li explication de divers frases idiomatic, queles ne posse
esser traductet litteralmen in Occ. Tre sovente on audi li sequent
frases: \"Vy jste to necetl?\" \"Jakpak by ne!\" On traducte it in Occ.:
\"Esque vu ne leet it?\" \"Sí!\" Li parol sí (accentuat!) expresse
afirmation pos un question de negation. On traducte per sí nor frase
jakpak by ne tre precismen. Un altri tal frequent parol es \"samé\".
P.e.: \"To jsou samé plané reci\"; in Occ.: \"It es intot van parlada /
van paroles\". \"Mluví samé nesmysly\": il parla solmen (o sempre)
nonsenses\". E qualmen on di li bell tchec frase \"To je holý nesmysl!\"
In Occ.: \"It es un pur nonsens!\" - Alqui perdit su porta-moné, ma pro
que it esset ja old e ad-plu tot vacui, il di in tchec solmen:
\"Nevídáno\". In Occ.: \"Null damage!\" Quande on aprende, que alqui
refusat maritar se con un old fémina, on comprende su situation e di in
tchec: \"Noní divu, ze ztratil odvahu\". In Occ.: \"It ne es astonant,
que il perdit li corage.\" Ma on posse dir anc: \"It es comprensibil,
que il perdit li corage\".

 

Subventiones por Occ.-Bulletin.

 

Anonim, Kolíg: Kc 50.-; Dornák, Frenstát: Kc 3.-; Tykvart, Plzen: Kc
10.-; Jirousek, M. Ostrava: Kc 26.-; Hasík Rynholec: Kc 4.-; Vozerílek,
Vys. Mýto: Kc 4.-; Mares, Velen: Kc 4.-; Neumann, Praha: Kc 30.-; O.S.,
Praha: Kc 35.-; Korista, Brno: Kc 4.-. In summa in decembre: Kc 170.-!
Cordialissim mersí por ti bon auxilie!

 

Upozornení. Doslé predplatné zde zvlást nevykazujeme, zabarlo by to
prílis mnoho místa. Jenom cástky, o nez predplatitelé poukázali více,
nez ciní predplatné, vykazujeme jako Subvention por Occ. Bull.

 

Divers comunicationes.

 

Omni abonnates, queles ha assignat li precie de abonnament ante li 31
decembre, recive con li present numeró li brochurette \"Li Via de
Progresse Individual\" de E. Bidole quam gratuit premie. Noi va expedir
li numeró 12 de Occ. Bull. solmen a tis, qui va har payat li
abonnament!! Li belletristic supplement al Occ.-Bull. va aparir in
marte, junio, septembre e decembre de chascun annu.

 

Nota del redaction. Pro abundantie del materie noi devet ajornar pluri
articules e rubricas al numeró 12. Ples excusar.   Red.

 

Rozmnozil: St. Fechtner, Praha-I, 195. - Vydavatel a odpovedný redaktor:
Jos. Svec, Praha-VII, Skroupova 2.

 

 

 

 

 

INTERNATIONAL REVÚE PEDAGOGIC

 

Gratuit suplement a Cosmoglotta. Red.: Occidental-Buró, CHAPELLE (Vd),
Svissia.

 

A NOR LETORES.

 

Plu modest quam li supra titul es li sequent págines. Ili es li nucleo,
noi firm espera to, de un plu ampli jurnale. Su prosperitá e su
developament depende del interesse quel va manifestar nor colegos.

 

Noi va debutar per quelc págines anexet a Cosmoglotta-Informationes. Si
nor interprense have successe, noi va far printar it in printería e
forsan far aparir it quar vez per annu.

 

Li coidealistes quel desira auxiliar nos es petit comunicar lor
articules, suggestiones, remarcas al redaction. Noi va esser grat al
benevolent colaboratores quel va informar nos pri li max important
evenimentes o decovritiones pedagogic, pri metodes, bibliografie de
general interesse colectet in lor respectiv landes.

 

Nu, car colegos, un nov via aperte se! Noi desira que it mey ducter al
successe nor lingue in ti nov dominia! Auxilia nos secun vor
possibilitás, nam li labor ne manca por li benevolentes!    fl.

 

CORESPONDENTIE.

 

Noi mult mersia li colegos quel respondet a nor apelle insertet in li
nr. 1 de Cosmoglotta-Informationes. Ci seque quelc extractes ex lor
lettres:

 

Sr. A. Nordlund, Rällsö (Svedia):

 

Con grand joya, yo lee in C.I. que on pensa fundar un international
pedagogic revúe. It va har grand successe, yo crede, e va devenir un
stimulation pri li bellissim idé.

 

Sr. J. Podobsky, Bakov n. Jir., Tchecoslovakia:

 

Vor idé, yo accepte e aplaude a it! Certmen, noi ne posse editer un
representativ revúe printat, ma un suplement mimeografat adjuntet al
Inf. es realisabil. Forsan vu intente executer ti idé talmen que vu va
serchar landal colaboratores. In ti casu, yo posse con joy auxiliar vos
e yo es pret inviar vos pedagogic noticies ex nor land\...

 

Sr. H. Björkman, Jänkisjärvi (Svedia):

 

Vor projecte in Cgta-Inf. pri edition de un revúe pedagogic es tre
injoyant. Ante long, yo ha intentet scrir a vos pri ti afere e proposir
un action in li direction projectet.

 

Un revúe por li international relationes del docentes es tre desirabil.
Ma un revúe solmen in Occ. ne va ganiar mult membres. Si noi desira un
success por li revúe, it deve esser poliglottic. Li interlingue deve in
tal revúe solmen luder li role de un servitora, humil ma necessi e
ínevitabil. Li revúe deve contener original articules in national
lingues con paralel traduction in Occ. Chascun docent vell haver
interesse pri un tal revúe. It es supposibil que un letor, qui comprende
un foren lingue, anc desira partiprender li contenete de articules scrit
in altri lingues. Tande li interlingue oferta su servicie. Ti lingue il
posse aprender ex li paralel traduction de articules in su patrin lingue
o in un foren lingue, quel il comprende. Li interlingue deveni un ver
lingue auxiliari e ne plu un afere de \"fanaticos\".

 

\"Li moné manca\" versimilmen va esser li response pri mi suggestiones.
Li possibilitás por edition de un tal revúe, yo ne posse judicar. Yo ha
solmen acceptet vor invita relater mi pensas. Tamen yo imagina me, que
un tal revúe vell esser vendibil e que li occidentalistic docentes per
omni forties vell subtener it. - Pri fundation de un organisation
international de docentes, yo es tre interessat e es pret adherer.

 

Ex un altri lettre de sr. Björkman:

 

Yo crede que si on vell editer un revúe simil a \"Pedagogiskt Forum\"
(Red.: Tre bell libre annual, contenent 50 articules scrit in sved,
norvegian, dan e finlandés con illustrationes) ma pro docentes de omni
nationes, e pro to con paralel traduction in Occ., it ne vell esser sin
successe. Si in comensa on

 

-1-

 

vell editer ti revúe per un tome in chascun quinesim annu it tamen vell
esser bonvenit.

 

Ultra it un micri folie mimeografat in Occ. con informationes pri
evenimentes in li munde scolari es desirabil. It vell esser suficent, si
ti folie informativ vell esser editet per du numerós in annu. Esque it
ne vell esser un programma realisabil?

 

Sr. G. Poujet, Isles-sur-Suippe, Francia:

 

Vor proposition es extremmen seductent\... Adjunter 2 o 3 folies
specificmen pedagogic a Ctga-Inf. ja va esser un excellent medie de
ligation por nos e un embrion de alcun cos plu complet\...

 

Sr. J. Quensel, Günthersleben über Gotha, Germania:

 

Con grand interesse yo leet vor projecte in Cgta-Inf. pri un revúe de
instructores. Noi vell posser dar informationes pri li statu pedagogic
in li singul landes. It vell esser tre interessant sequer qualmen in
historic sense ha changeat ti scientie.

\-\-\-\--

 

PARTE PEDAGOGIC

 

LI MOVEMENT PEDAGOGIC DEL PRINTATION IN LI SCOLE.

 

It es ínpossibil dar ci altri cose quam tre general indicationes. Ti
indicationes mey incitar li letor documentar se plu completmen pri ti
tema. Con plesur yo va auxiliar le. Printation in scole es tro strett
denomination: it presenta solmen un aspecte del efortie interprendet per
FREINET e su colaboratores por renovar li public primari francés
docentie.

 

Ante comprar un micri presse e far composter textus per scoleres, it es
necessi agnoscer que, til hodie, noi errat pri possibilitás del infantin
spíritu. It es necessi inspirar se del labores del Institut J.J.
Rousseau (Genève), de Dr. Decroly, de A. Ferrière e in general del
modern renovatores del pedagogie.

 

Constructer su pedagogie sur li \"ínmediat interesses\" del infant, to
es li cardinal punctu. Permisser le expresser su pensas per paroles, per
scrites, es li max bon medie docer le mastrisar su lingue matrin.

 

Li scoleres scri líbermen curt textus pri lor ludes, li labores de lor
genitores, li micri incidentes de lor omnidial vive. Ili selecte, sub li
control del instructor, un ex ti textus de 7 o 8 til 15 o 20 lineas).
Colectivmen, on corecte it al nigri tabul. Poy un gruppe de 5, 6 o 7
scoleres ea al table de printation. Un ex ili conta li lítteres,
fractiona li textu per strecas in lineas hant aproximativmen sam
longore. Chascun scolere composte 1, 2 o 3 lineas. Pos quelc dies de
aprentisage, un scolere composte un linea in 7 o 8 minutes. Li
compostores es ordinat. Per micri spegul, on lee li textu. Un ex li
infantes corecte li líttere-erras. Li instructor verifica. Poy on plazza
ti compostores sur li presse. Ti labor postula circa demí hore. In
seque, on fa li tirage. Por printar 60 til 100 folies (format 13, 5/21
cm.) it es necessi ancor demí hore.

 

Chascun scolere recive un folie. Li suplementari folies es ligat in fine
de chascun mensu sub li form de un micri revúe con special titul e on
exchangea ti scolari jurnal con 10, 12, 15 scoles quel anc printa.

 

Chascun semane, on posse printar 2 o 3 folies. Durant li scolari annu 60
til 80 folies. To es li \"libre de vive\" del scole.

 

To, quo on lee in li divers scolari jurnales interessa mult li infantes
pro que in it, scoleres de divers locos in Francia, e un poc in extrania
(ci necessitá de un auxiliari lingue) raconta lor vive. Esque ne mi car
TJERNSTROM ?

 

Ti textus posse tre bon servir quam base por docer li matrin lingue quam
yo scrit supra, ma\... in plu in posse esser li punctu de depart del tot
instruction. Ti tema vell postular almen un nov articul\... si li
letores desira it.

 

200 til 250 scoles francés practica ho-moment li printation. It have
avantage ne tro rupter li horarium e programmas oficial pro que on posse
printar durant li témpore consacrat al \"labor manual\".

 

G. Poujet.

 

-2-

 

 

 

CARACTERE---SCOLE (Articul original; reproduction ne sin permission del
autor) 

 

Li historie nequande halta. Esque it es li historie universal o li de 

un parte special? Ya, li experientie doce que grand transformationes de
un 

dominia del vive homan es sequet de tales de al tri districtes. Li ultim
max 

important element revolutionari esset li guerre mundal. It developat ne
solmen li max vehement lucte inter hom e machine (rebellente li creatura
contra su propri creator), ma it revelat anc li final victorie del hom
pri li desvivet, tamen vivent materie; advere it ne esset un definitiv
triumf! 

 

Pro to li combatte continua se. Ma in tal maniere que li hom hat devenit
self un parte del anorganic mecanisme, comensa recuperar su position de
unquande. Frases quam \"hom --- machine\" o anc \"saventie ---
potentie\" ea plu e plu detronat. 

 

Li yunité justmen gruppa se circum altri, nov banieres. It ne plu
glorifica li purissim intelectualisme. Presc quotidian it posset vider
que li intelectu es capabil ne solmen a productiones plen de dignitá
homan. Quam durant li guerre li íncult mann sovent decoconat se quam
qualificat por comandament --- tam pos li guerre mani \"doctor\",
possibilmen \"honoris causa\", usat su notiones alt intellectual sin
alcun scrupul purmen por subjugar omni minu favorisat in ti regard. (Vu
conosse self suficentmen li tal mal---odorant processus del ultim
témpores in li tot munde) . 

 

Nu li question qualmen declarar li discrepantie que li usual education
ne fa melior li homage?! Facilmen reconossibil que justmen li pedagogos
ha atribuet lor attention a ti problema. Nam ili videt que lor propri
labor hat pussat flores tam sordid quam steril. De tal explorationes
resulta li nov tendentie de \"caractere---scol\" quel accentua nu
justmen li qualitás interior quam necessi a cultivar. 

 

Ti erudition del caractere ea atinget per acustomation in li omnidiari
instruction quel deve procurar ocasiones: provar li fide, practicar li
devotion a un idé, imposir discretion, adtruder necessitás por augmentar
li fortie del voluntá e del resolution e obligar al responsabilitá. 

 

 

Forsan vu objecte esque it es nov scopes? Yes, ili es ne totalmen
ínconosset til nu; ma lor importantissim e absolut pretension es nov in
fact. Nam it resulta 

in ultra que li instruction ne representa \"mort\" conossenties, ma
media li cultura  in tal maniere que it forma li psiche del yun hom in
li sens de firm caracter. 

 

Selfevident que li exercities gimnastic ne sta negliget in ti scole
secun li old tendentie \"mens sana in corpore sano\". In ultra quam viv
fontes aflue al labor scolari li tipic nationalitá del scoleros, li tot
complex patriotic; in fine, ma ne ultim, li etern ideales del
particulari historie --- queles omnes es explotat in li intention supra
indicat, sam quam li principies religios con queles ne existe contrarie
e per queles es dat li garantíe de un education ne petrificat in
hipernationalistic strettesse. 

 

It vell esser tema de ulterior dissertation monstrar qualmen ti scopes
es realisabil omni die.     Johannes Quensel  (Germania) 

\-\-\-\-\-\-\--

 

LI POTENTIE DEL SCOLE

 

On mey ne tro exaltar li scole. On ne va anobilar, inrichar,
perfectionar it nultémpore tam mult quam it es necessi. Su tasc in self
es suveran pro que it forma li caractere de un nation. Un nation quel
have mal scoles porta li sam vicies quam li individue quel ne havet
matre o quel havet solmen un matracha; li instinctes desordinat del
animale domina in ti nation, quam in ti individue, li caracteres del
homanité.

 

Li scole exerci duplic influentie; in prim sur li eleves per li personal
docentie, poy sur Ii tot nation per li comun idés quel it da al totalité
del eleves. Sol li duesim influentie es decisiv: li individue va posser
rebeller se, ma it ne va escapar li permanent tendenties del loc in quel
li scole va har fassonat le. Li prejudicies in ti loc va constituer li
cadres li max solid del opinion populari. Li logica del principies
proclamat in li scole va traducter se ínevitabilmen in li tendenties, in
li reflexes e in li actes deI nation.

 

-3-

 

 

 

 

Nul social reforme prevale contra li scole. Necos grand successa sin li
scole. Li patriotisme es van, quel ne cuida in prim pri li scole. Un
modern state exige esser plu o minu consentit. It ne va transviver pos
li ruptura tro complet del unité de inspiration scolari. 

 

Lucien Romier, celebri publiciste francés contemporan 

\-\-\-\--

 

LI MOVEMENT EDUCATION INTERNATIONAL 

 

BELGIA. Del 9 til 16 august evenit in Bruxelles li congresse del
Federation international por li docentie del dessine, de quel nor
coidealist, prof. R. 

Berger (Morges) es li general secretario.

 

--- In marte fundat se in Bruxelles li \"Centre national de Education\".
It va persequer li labores del eminent Dr. Decroly e provar realisar li
union del forties e competenties dissemat tra li tot land por servir li
progresse social per li progress educativ. 

 

TCHECOSLOVAKIA. Li 7---im conferentie del delegates del Federation
international del Associationes de Instructores quel evenit in Praha del
9 til 11 august 1934 adoptet li sequent resolution: \"Li F.I.A.I.,
studiant li problema del formation del instructores, favora: 1) Li
formation universitari del instructores, 2.) Li possibilitá persequer
gratuitmen li studies quel ducte al profession de instructor, 3) li
exclusiv usu de qualificat docentes in omni scoles, 4) li inicial
formation general e professional al sam nivelle por omni instructores. 

 

POLONIA. - In Warszawa evenit un conferentie del psichologos scolari.
Quar sectiones labora in li sequent dominias: I) Tasc del psichologs
scolari, metodes e resultates, 2) Apreciation del inteligentie, etc., 3)
Pedagogie e psichologie social, etc., 4) Li divers pedagogies, li
psicopatologie, etc. 

 

ITALIA. - Li frequentation del scolari curses es obligatori por omni
prisonarios de minu quam 40 annus e facultativ por li altris. Hodie 202
scoles de prison functiona e 18 000 prisonarios seque les. 

 

GERMANIA. - In Würtemberg li seminarie ha esset supresset e remplazzat
per un Academie Pedagogic. 

 

SVEDIA. --- Existe nu 35 nomad-scoles in Lapland por li bass classes.
Ili functiona in li cabanes del I---im julí til 5 octobre. Li du
superior classes tene se in li villages e anc durant hiverne. Li
education es dat per Laplandes in sved. Li ambulant scole eveni in plen
solitude, proxim Lapan camp. Infantes es de 8 til 10. Ili prende li
repastes in un del tri cabanes; Ii classe es in li duesim e li triesim
es reservat al instructora. 

 

ANGLIA. - In marte sr. Ramsbotham, secretario parlamentari del Board of
Education inaugurat li unesim studio del munde consacrat completmen al
production comercial del film educativ, Cleveland Hall Studios. Desde
annu li Gaumont---British Instructional ja productet 62 filmes. 

 

FRANCIA. - Proxim Pau esset apertet in 1934 un institute
medico---pedagogic por garsones desde 5 annus. On recive ta solmen
infantes nervosi, ínstabil e desfacil. 

 

CHINA. --- Li articul 149 del nov Constitution del Chines Republica es
talmen conceptet: Li expenses por li instruction public deve esser
adminim 15% del budgete general por li guvernament central e adminim 30
del budgete general por li provincias\...

 

U.S.A. Li \"Junior Literary Guild\", 55 Fifth Ave., New---York, quel
have quam scope li developament che li infantes e adolescentes li
inclination por li bon leturas, publica desde quelc annus un interessant
revúe litterari \"Young Wings\". Per articules captivant e bell
ilustrat, ti publication presenta a su yun letores li nov libres e da
les informationes pri li vive del contemporan autores por li yunesse. In
rubrica, por ili reservat, li infantes self posse expresser lor opinion
pri li ovres quel ili leet. 

 

(Li supra informationes es extraet e resumat ex li \"Bulletin del Buró
international de Education\" in Genève) . 

 

PER NOR REVÚE, PLES LABORAR AL DIFUSION DE \"OCCIDENTAL\" CHE NOR
COLEGOS! 

 

-4-

 
:::
