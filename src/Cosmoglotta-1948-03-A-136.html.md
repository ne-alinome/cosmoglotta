Cosmoglotta A 136 (mar 1948)
============================

\

::: {#displaycontent}
COSMOGLOTTA

 

OFICIAL MENSUAL ORGANE DEL OCCIDENTAL-UNION

 

ALF. MATEJKA:

 

AUTONOMIE E REGULARITÁ

IN LI LINGUE INTERNATIONAL

 

Numeró special

 

Redaction e Administration:

 

INSTITUTE OCCIDENTAL

 

Chapelle (Vd) Svissia

 

Nr 136 Serie A MARTE 1948

 

COLECTIONES DE KOSMOGLOTT E COSMOGLOTTA

 

Li ancian annu-series de KOSMOGLOTT e de COSMOGLOTTA constitue un tresor
ínexhaustibil pri li Occidental-movement e li developation de nor
lingue. Omni interlinguistes queles desira posseder ti rari e secur e
preciosi fontes de documentation have li max grand avantage comprar tam
mult annu-colectiones quam possibil.

 

In facte, li annu-series de 1922 til 1926 (Kosmoglott) es nu quasi
íntrovabil e solmen quelc privilegiates va haver li chance constituer li
complet colection de nor oficial organe. Por exemple, ho-moment, li
Institute Occidental have solmen \*un\* complet colection 1922-1926 de
Kosmoglott.

 

Anc pluri annu-series de Cosmoglotta es quasi exhaustet, por exemple tis
de 1927 til 1933, e anc un cert númere de numerós de Cosmoglotta serie
B; regretabilmen pos poc témpor noi ne plu va posser liverar les.

 

Vi li actual valore del annu-series de Kosmoglott e Cosmoglotta:

 

KOSMOGLOTT:

 

Annu - Cadernes - Precie sv. Fr.

 

1922 - 10 - 50

1923 - 6 - 30

1924 - 3 - 15

1925 - 4 - 20

1926 - 6 - 30

 

COSMOGLOTTA

 

Annu - Cadernes - Precie sv. Fr.

 

1927 - 6 - 11

1928 - 11 - 11

1929 - 11 - 11

1930 - 6 - 9

1931 - 6 - 8

1932 - 6 - 9

1933 - 6 - 9

1934 - 8 - 6

1935 - 10 - 8

1936 - 10 - 8

1937 - 13 - 10

1938 - 12 - 10

1939 - 9 - 9

1940 \-\-\-\-\-\--

1941 - 4 - 2

1942 - 12 - 5

1943 - 12 - 5

1944 - 12 - 5

1945 - 12 - 5

1946 - 12 - 7

1947 - 12 - 7

1948 - 12 - 8

 

1\) Complet colection 1922-1926 de KOSMOGLOTT: sv. Fr. 160.\-- (si
liverabil)

 

2\) Complet colection 1922-1947 de KOSMOGLOTT e COSMOGLOTTA: sv. Fr.
350.\-- (si liverabil).

 

3\) Separat numerós de Cosmoglotta A: Fr. 0.80, Cosmoglotta B: Fr. 0.40,
Kosmoglott, precie secun li stock.

 

4\) Null rabatte es concedet por li annu-series o li separat numerós de
Kosmoglott o Cosmoglotta, ma li expedition es sempre fat afrancat.

 

5\) Noi sempre compra ancian numerós de Kosmoglott e numerós de
Cosmoglotta ante 1934, ma solmen exemplares nett e ínmaculat. Ples
demandar oferta de precie. Inviar nequo sin convention. Tamen noi
premersia ja omni generosi donatores queles va inviar nos exemplares
gratuitmen.

 

6\) Un insistent petition: Ples nequande destructer old numerós de
Cosmoglotta. Si vu ne desira conservar les, ples retromisser les al
administration: Vu va far it un servicie e in sam témpor auxiliar li
edition de nor revúe.    Administration de COSMOGLOTTA

 

-18-

 

 

Autonomie e Regularitá in li lingue international

 

In nró 134 de COSMOGLOTTA (ed. A pag. 19) yo atraet li atention del
letores a un nov ovre interlinguistic, \"VIJF KUNSTTALEN\", scrit de un
esperantist nederlandesi, Sr. W.A. J. Manders de Venlo.

 

Pos har substrecat, quam it convene, li scientic objectivitá quel
manifesta se in ti ovre, yo anunciat mi intention discusser in quelc
articules ulteriori li fundamental objectiones de Sr. Manders contra
Occidental. Li unesim de ti articules esset publicat in COSMOGLOTTA B
nr. 94 sub li titul \"Autonomie e Naturalitá in li L.I.\". Yo ocupat me
in it pri li misinterpretation del conceptiones fundamental de E. de
Wahl pri li scope del mundlingue e yo exposit li vis-punctu
occidentalistic pri li ortografic problema. Li sequent articules va
esser consacrat al question del derivation. It semblat me util profitar
ti ocasion por far un specie de resumate de omni argumentes queles
milita in favore de nor tese. Noi constata in facte que li importantie
del problema \"autonomie o naturalitá\" sembla crescer con li progresses
del modern interlinguistica. Sr. H. Jacob consacrat a it un númere
apreciabil de págines in su du libres \"On the choice of a common
language\" e \"A planned auxiliary language\" e anc li linguistic stab
de IALA esset confrontat con li sam problema.

 

Pro practic motives noi presenta li materiale in un sol caderne, vice
disperser li exposite in pluri articules.

 

LI OBJECTIONES DE SR. MANDERS.

 

Por bon situar li problema, yo deve comensar per citar quelc selectet
passages ex li libre de Sr. Manders queles ilustra li punctus in
discussion:

 

(pag. 198): \... Ci on deve támen posir se li question: \"Esque li
conception de De Wahl responde a rational criteries? \... Su tot sistema
presuposi li conossentie de adminim un lingue romanic. Ti qui vole
expresser se in Occidental ne posse usar li existent afixes secun su
propri arbitrie: il deve usar li precis afixe quel permisse formar un
internationalmen conosset parol o quel ducte a un derivate con romanic
aspecte. \... It es totvez ver que Occidental oferta solmen rar
possibilitás de individual parolformation. Si on departe del vispunctu
que li lingue international va, plu tost o tard, far li aprension de
foren lingues superflui por mult persones - e to es anc il conception de
De Wahl - tande to significa que in future multes va dever aprender li
vocabularium

 

-19-

 

de Occidental con omni su composites e derivates presc in li sam maniere
in quel ili deve nu aprender li derivates francesi e hispan. It es ver
que mem in ti casu Occidental vell maner ancor mult plu facil quam li
vivent lingues, mersí al relativ regularitá del derivationes e al facil
grammatica, ma por tis queles ne posse apoyar se sur li lingues romanic,
li sistema de derivation de Occidental va esser inferiori in facilitá a
ti de Esperanto e Ido; concernent su possibilitás de aplication it es
mem inferiori a Volapük.

 

(pág. 80): Occidental have quam cardinal caracteristicum que it ne
tende, quam li altri lingues international, vers absolut regularitá. To
vale tam por li grammatica quam por li derivation. TI ultim es adplu
caracterisat per li existentie de un grand númere de afixes de queles
pluri have plu quam un function, durante que li sam function es sovente
expresset per pluri afixes. Plutost quam etablisser un ver sistema de
derivation, De Wahl provat trovar regules queles vell permisser li
reciver derivates internationalmen conosset quam regularimen format
Occidental-paroles. \"Electricitá, salvation, executor, expedition,
action, tolerantie, serpentine, Argentinia, fripon, spion, patron\" es
ne solmen regulari derivationes occidentalistic, ma adplu paroles queles
es incontrabil sub li sam formes in lingues national. E to es por De
Wahl lu essential.

 

(pág. 351) On ne posse ne admirar li sistema de De Wahl quel resuma in
quelc relativmen simplic regules li tre complicat mecanisme de
derivation del lingues romanic. Ma quantcunc ingeniosi es ti sistema, it
have poc practic valore. Durante que in Esperanto e Ido on posse self
formar li derivates per li unic auxilie del rason o del leges del
analogie, ti sam possibilitá es excludet in Occidental. In ti lingue un
derivate es corect solmen si it coincide in su aspecte exteriori con un
forme romanic. Li scope es dunc sempre crear un parol quel on ja conosse
per su forme. Ti qui vell basar se unicmen sur li sense del radicas e
del afixes, vell ínmancabilmen crear paroles quam \"militariatu,
afabileríe, esperore, povrificar, capitalario, liberie, mortantie,
comensation\", formes queles es omnes teoricmen corect, ma malgré to
fals. Qui ne conosse romanic lingues es fortiat aprender omni derivates
quam si ili vell esser radicar, benque in veritá li regulari formation
facilisa considerabilmen li aprension. Por li activ usation del lingue
ti total dependentie del romanic lingues forma un seriosi obstacul. De
altri látere it es just aconosser que to considerabilmen facilisa li
comprension por tis queles conosse ti lingues. Un intelectuale totmen ne
besona conosser Occidental por posser comprender ínmediatmen alquel
textu in Occidental. On posse dir lu sam ni pri Esperanto ni pri Ido.

 

-20-

 

In li ocules de Sr. Manders, li situation sembla dunc esser li sequent:
de un látere un sistema (Esperanto) quel es ni tam natural ni tam
international quam Occidental, ma quel oferta li avantage esser
extremmen simplic e regulari in su parolformation; de altri látere un
sistema (Occidental) quel es absolut international, ma u ti
internationalitá es obtenet ye li detriment del regularitá e facilitá de
aplication del regules de derivation. Li facilitá de Esperanto es
obtenet per li clarmen definit e univoc sense del elementes derivatori:
li sense de un notion composit (parol derivat) resulta sempre logicmen
ex li senses combinat del elementes isolat. Li sfere de aplication del
afixes es practicmen ínlimitat. In revancha, li desfacilitá de
Occidental es debit al multisensitá del afixes: un parol derivat es
corect solmen si it es conform al internationalitá, e solmen li romanic
popules save electer ex li quantité de afixes disponibil tis queles
efectivmen producte li internationalitá del forme derivat. It manca dunc
al sistema de derivation de Occidental li autonomie quel caracterisa li
metodes de parolformation in Esperanto e Ido.

 

ANC OCCIDENTAL ES AUTONOM.

 

Nu, it es certmen un exageration afirmar que li sistema de derivation de
Occidental es caracterisat per un total manca de autonomie. Noi posse
mem posir quam principie que un parol corectmen format secun li regules
de derivation docet in nor grammaticas deve esser considerat quam just
mem si it ne coresponde al forme international sub quel on customa
trovar it in li lexicos. Yo ne vide, por ex., in li nómine de quel
principie on vell posser condamnar li paroles \"militariatu, povrificar,
comensation\" queles Sr. Manders cita quam íncorect.\* In céteri ti
possibilitás de misformation es minu frequent quam on vell posser
suposir a prim visu. Por exemple: qui va formar li parol \"capitalario\"
quande noi have un derivate \"capitalist\" de quel li internationalitá
include omni lingues de Portugal til Russia? Poy noi save que in
Occidental on distinte inter afixes productiv e ínproductiv. Li sufixes
ínproductiv es tre poc (-est, -il, -id, escer, icar) e on generalmen
aprende li derivates \"tot fat\" vice formar les self, quam on anc
aprende in Esperanto sin derivar les (pro que on ne posse) paroles
finient in -mento, -enco, -anco, -oro, -uro, -ara, -ara etc. etc.)
durant que ili forma in Occidental regulari derivates.

 

\*) Per un ironie del fate, Sr. Manders sembla har haustet su exemples
ex li critica de Occidental quel yo self publicat ca. 15 annus ante nu
in mi articul \"IDO E LA LOGIKO\" (Progreso X 93). Ma desde 1933 yo ha
evoluet quam anc Sr. Manders va ínevitabilmen evoluer e to probabilmen
in minu mult témpore quam yo.

 

-21-

 

 

Li afixes productiv have in Occidental practicmen li sam possibilitás de
ínlimitat aplication quam in Esperanto. Nequó impedi nos dir
equita-t-osi, malgré que F have \"équitable\" E H \"equitativo\". Noi
forma sin hesitar \"ludette, plorada, substantival, pruntation, credaci,
perdibil, leonello, musicastro, plumallia, tassade, sucrage, glotton,
stridore, hesitatori, successosi, flexura\" etc. etc. sin questionar nos
esque ti paroles es international o ne. Ma mem quande ili efectivmen ne
es international, ili malgré omnicos nequande have ti aspecte artificial
quel caracterisa li pluparte del derivates in Esperanto e Ido. Ili
sempre representa formes queles anc li vivent lingues vell har posset
producter per lor propri medies. E in facte un grand quantité de
derivates in Occidental, quam por ex. toleration, transportation,
mordaci, malessere, recivement, queles vell posser semblar ínnatural por
un francese, have lor exact equivalente sive in anglesi, sive in italian
o hispan e es pro to considerat quam perfectmen natural del concernet
popules.

 

ESQUE VERMEN ESPERANTO ES PLU FACIL?

 

Noi vole támen francmen aconosser que monoglottes parlant un lingue
ne-romanic posse efectivmen in cert casus esser seductet a formar
derivates queles, benque teoricmen possibil, támen ne corresponde al
formes queles li internationalitá imposi quam directiv in li usation del
lingue. Si noi reducte li critica de Sr. Manders a ti precisi casus, noi
deve aconosser que it es rect. Ma\... e nu veni li grand question: ESQUE
REALMEN LI SAM DESFACILITÁ NE ANC EXISTE IN ESPERANTO? Esque vermen
Esperanto es un lingue autonom in ti sense que chascun notion posse
esser expresset por talmen dir automaticmen e sin erra possibil mersí al
unic auxilie de bon selectet afixes con clarmen definit sense? Esque li
logic analise quel li usator de Esperanto deve far por trovar in chascun
casu li exact combination de radicas e afixes queles coresponde al idé a
expresser es realmen accessibil anc al \"hom del strade\", i.e. a ti
specie de clientes a quel Esperanto pretende just dedicar su particulari
cuidas?

 

Pri to noi es ja del comensa assaltat de un seriosi dúbite. Si li
afirmationes de nor adversarios concernent li excellentie de lor sistema
de derivation vell esser ver, quel beson vell ili tande haver por editer
spess vocabulariums, quam ili existe in Esperanto e Ido? Un bon
grammatica e un simplic radicarium vell dever suficer por omni besones.
Quel beson on vell haver por indicar in li lexicos anc omni derivates,
si tis-ci posse esser tam facilmen format ex li radicas mersí al
ínsuperabil principie de \"autonomie\" quel presidet al elaboration del
regules de \"vortfarado\" in Esperanto? Ho vé, ti tant laudat facilitá
del sistema de derivation aparentmen ne existe, nam li max complet
grammatica de Esperanto, a saver li \"Plena Gramatiko\" de Kalocsay e
Waringhien (ca. 500 págines!) es ancor ne sat complet por explicar omni
misteries del esperanta \"vortfarado\"

 

-22-

 

e ancor minu por far superflui li spess lexicos. In contrari! In su
recension del duesim edition del aludet grammatica, li excellent
esperantist Lanti plendi amarimen (Sennacieca Revuo 10.5.1939) que li
esperantistes possede nu \"tro plenan gramatikon, dum mankas sufiĉe
plena vortaro!\"

 

In veritá li sam \"desfacilitás\" queles li esperantistes critica in
Occidental existe in mem plu alt gradu anc in Esperanto. Ili es solmen
de un altri specie. Noi va demonstrar to per un metodic exposition del
factes.

 

LI MULTISENSITÁ DEL AFIXES IN ESPERANTO.

 

On reprocha a Occidental que it manca a su afixes ti unisensitá quel
caracterisa li sistema de derivation in Esperanto e quel es assertetmen
li cardinal factor por li facil aprensibilitá de ti lingue. Or li veritá
fortia nos constatar que ti sam multisensitá existe anc che li afixes de
Esperanto. Vi quelc exemples:

 

-ADO:1. action (skribado), 2. durada (irado), 3. repetition (pafado).

 

-AJO: 1. alquó concret (skribaĵo), 2. concret resultate de un action
(konstruaĵo), 3. materiale (lignaĵo), 4. cose comestibil (porkaĵo),
5.maniere de acter (azenaĵo).

 

-IDO: 1. filio de \... (reĝido), 2. yun nascete (ĉevalido), 3.
descendentes (levidoj), 4. indigeno (Kanaanido), 5. epigone (Homerijod).

 

-ISMO: 1. doctrine (budhismo), 2. movement (vegetarismo), 3. maniere de
acter (kanibalismo), 4. sistema (ĵurnalisme), 5. maladiv tendenties
(alkoholismo), 6. idiotismes (latinismo).

 

-ANO: 1. membre (komitatano), 2. logiante (urbano), 3. adepte
(Lutherano), 4. apartenent a \... (familiano).

 

-EMA: 1. inclinat a \... (dormema), 2. possent (eksplodema), 3. sub li
dangere de \... (mortema).

 

EK-: 1. comensa de un action (ekiri), 2. subit action momentan (ekbati).

 

RE-: 1. retro (reveni), 2. denov (revidi).

 

EL-: 1. movement ad éxter (eliri), 2. selection (eltrovi), 3. aquisiter
alquó desirat (elfrati monon de iu), 4. manifestar per alquó (elparoli),
5. crear per (elpensi), 6. extender in li sense del longore (eglatigi),
7. plen, exhaustiv (elkreski), 8. posser far til li fine (elporti = occ.
suportar). 9. til ínusabilitá, desaparition (eluzi).

 

Yo pensa que ti exemples (haustet ex li Plena Gramatiko de Esperanto de
Kalocay-Waringhien) sufice por monstrar li ver caractere del monosemie
aplicat in Esperanto. It va esser desfacil afirmar que li diferenties de
sense es minu grand in Esperanto quam in Occidental.

 

-23-

 

UN EXEMPLE INSTRUCTIV.

 

A ti unesim obstacul adjunte se ancor altres. It va esser max bon far
preceder lor exposition de un exemple ilustrativ:

 

Lass nos suposir que yo ha aprendet li radica BRUL- in Esperanto e que
yo prova derivar de ti radica li tot familie de paroles. Armat per li
regules de derivation yo comensa per formar corectmen li sequent serie
de paroles:

 

bruli (brular), bruliĝi (arder), ekbruli (accender), ekbruliĝi
(inflammar se), malbruli (extinter), malbruliĝi (extinter se).

 

Ma per hasarde yo incontra ti sam radica in li lexico e constata que
durant que yo tractat li verbe quam transitiv, it in realitá have un
sense íntransitiv. Ti decovrition totalmen destructe mi bell serie de
derivates e yo hasta corecter it. Quam nov resultate yo recive li
sequent serie:

 

bruli (arder), bruligi (brular), ekbruligi (accender), ekbruli
(inflammar se), malbruli (extinter se), malbruligi (extinter).

 

To sembla corect, ma ho vé, mi tribulationes ancor ne es finit. It
monstra se que on ne di malbruligi in Esperanto. On have por ti notion
un special radica, a saver estingi. Li corect serie es dunc:

 

bruli, bruligi, ekbruligi, ekbruli, estingi, estingiĝi.

 

Ma li possibilitás de autonom parolformation per to ancor ne es
exhaustet. Si li situation vell har esset invers, i.e. si yo vell in
prim har aprendet li radica esting e ignorat li radica brul, yo vell tot
naturalmen har comensat li serie de derivates per:

 

estingi, estingiĝi, malestingi, malestingiĝi, ekmalestingi,
ekmalestingiĝi, si yo vell har considerat li verbe estingi quam
transitiv, e per

 

estingi, estingigi, malestingi, malestingigi, ekmalestingi,
ekmalestingigi, si yo vell har considerat it falsmen quam íntransitiv.

 

In resuma, li regules de derivation in Esperanto permisse teoricmen li
sequent serie de paroles:

 

bruli, bruligi, ekbruligi, ekbruli, estingi, estingiĝi, bruliĝi,
ekbruliĝi, malbruli, malbruligi, malbruliĝi, estingigi, malestingigi,
malestingiĝi, ekmalestingi, ekmalestingigi, ekmalestingiĝi.

 

Ex ti 17 teoricmen possibil derivates, solmen li 6 unesimes es corect;
li 10 altres es falsmen format.

 

On tro facilmen oblivia que li \"vortfarado\" in Esperanto totalmen ne
es tam simplic e automatic quam on vale far nos creder. Por que un
Esperanto-derivate mey esser corect, pluri preconditiones deve esser
plenat queles yo va enumerar e curtmen comentar in li sequent lineas.

 

-24-

 

LI INTRICACITAS DEL \"VORTFARADO\" IN ESPERANTO.

 

1\. Li conossentie del radica ne sufice in Esperanto por posser formar
corectmen li derivates. It es necessi saver esque ti radica es
substantival, adjectival o verbal. In Occidental, noi deriva ex li du
substantives \"brosse\" e \"péctine\" li verbes brossar e pectinar e li
afere es liquidat. Anc in Esperanto noi forma li derivates brosi,
brosado ex li substantive \"broso\". Ma por posser far to noi deve saver
\*in prim\* que bros- in Esperanto have un sense substantival. E to ne
es tam self-evident, nam ti sam Zamenhof quel dat un sense substantival
al radica bros-, tracta in revancha li radica komb- (péctin-) quam
verbal. On dunc ne posse dir secun li exemple de \"bros-\": kombo
(péctine), kombi (pectinar), kombado (pectination), ma on deve derivar:
kombi (pectinar), kombo (pectination), kombilo (péctine). Un altri
exemple: Si on ne save \*in antey\* que li radica \"varb-\" have \*in se
self\* un sense verbal o substantival, li resultates del derivation va
esser totalmen diferent. In li unesim casu noi vell reciver: varbi
(recrutar), varbo (recrutation), varbito (recrute); in li duesim casu li
serie vell esser: varbo (recrute), varbigi (recrutar), varbigo
(recrutation)\>

 

2\. It ne es desfacil divinar que \"brul-\" have in se self un sense
verbal e pro to li desfacilitá mentionat in supra ne existe por ti
radica. In revancha, li caractere verbal del radica in question fortia
li usator distinter inter sense transitiv e íntransitiv, nam de ti
distintion depende li corect o íncorect formation del derivates. Or, Sr.
Manders self aconosse francmen que ti necessitá constantmen distinter
inter verbes transitiv e íntransitiv, junt con li desfacilitá saver
precisimen de omni verbes esque ili es in facte transitiv o íntransitiv,
constitue un del max grand obstacules por li corect usa del lingue. It
existe, secun Sr. Manders, poc persones queles save usar li sufixes -ig
e -iĝ corectmen. Mem expert esperantistes usa les sovente in fals
maniere. E li cúlmine del malchance es que ti du sufixes, queles
conditiona li just formation del derivates secun li sense (transitiv o
íntransitiv) del radicas, es just inter li max important e max
frequentmen usat.

 

3\. Noi have in Esperanto un comod medie por indicar li contrarie, a
saver li prefixe mal- (granda-malgranda, fermi-malfermi, nova-malnova
etc.). On vell pensar que nequó es plu facil quam aplicar un prefixe con
un tam clar e ínequivoc sense. Regretabilmen it es tal solmen sur li
papere, nam it ne sufice conosser ti prefixe: quam monstra li exemple de
\"malbruli\", on deve ancor saver in quel precisi casus on posse usar it
e in queles ne. In facte, it existe in Esperanto un grand serie de
antonimes queles ne es format per li prefixe mal-, ma es expresset per
special radicas: kuraĵa-time; tiri-puŝi; komenci-fini; morti-vivi;
preni-doni; perdi-trovi; ridi-plori; konfesi-nei; amuzi-enui;
konverĝa-diverĝa; konkava-konveksa etc. etc. Si li aprensor ne have li
certitá que un afixe con un tam clarmen definit sense posse esser usat

 

-25-

 

 

sin restriction, a quo servi alor ti bell \"autonomie\" in li
\"vortfarado\" de Esperanto?

 

Ti incertitá pri li corectitá del Esperanto-derivates extende se anc a
formes queles es grammaticalmen ínreprochabil. Li reproche quel on fa a
Occidental retorna se contra Esperanto, nam anc in Esperanto on posse
formar derivates queles, benque teoricmen corect, támen ne coresponde a
tis queles li usa ha consacrat quam genuin Esperanto-paroles.

 

Pro quo, por exemple, ne dir ŝraubo-turnilo vice ŝraubilo, si on anc di
\"korko-tirilo\"? Pro quo ne ŝipejo vice haveno, si on anc posse dir
automobilejo vice garaĝo? Si vagonaro sta por tren, esque alor tegularo
e foliaro vell esser minu corect quam tegmento e libro? Pro quo ne
herbaro vice herbejo, predikejo vice preĝejo, preĝejeto vice kapelo e
mortintejo o enterigejo vice tombejo? etc. etc.

 

 

LI \"VORTFARADO\" E LI \"HOM DEL STRADE\".

 

Por facilisar li aprension del lingue, Esperanto reducte li númere del
radicas a un minimum e recurre a su sistema de derivation por expresser
un grand númere de notiones por queles omni lingues vivent usa special
radicas. Ti sistema de derivation permisse mem expresser cert notiones
fundamental per li artificial combination de afixes inter se. Ti
possibilitá es unic in Esperanto e on posse considerar it con bon jure
quam li triumf del principie del autonomie in li dominia del derivation.
Ma just ta monstra se li congenital ínaptitá de ti principie quam factor
de facilitá in li practic aplication del lingue. Yo professe un cert
admiration por li ingeniositá del autores esperantistic queles excelle
in li creation de nov paroles, unicmen basat sur li presc ínlimitat
possibilitás quel oferta li sistema de derivation de Zamenhof. Ma ti
admiration ne successa dupar me pri li practic valore del metodes usat.
Yo defia quicunc pruvar que íninstructet persones (queles Esperanto ya
just considera quam li max important parte de su clientela) es vermen
capabil formar self, per li unic auxilie del regules de derivation ti
bell serie de \"autonom\" derivates queles noi incontra tam sovente in
li production litterari esperantistic. Yo cita in hasarde: kunulo,
almiliti, arigadi, obligi, falkuŝigi, elingigi, pliulo, kontraŭulo,
alakvigi, onigilo, alaĵo etc. Yo incontrat in textus esperantistic li
expression \"ŝtono de falpuŝiĝo\". Nequande yo vell har esset capabil
constructer self un tal monstru. Solmen per un hasarde yo decovrit que
it sta por F \"pierre d\'achoppement\", G \"Stein des Anstosses\" e
ancor hodie yo es íncapabil explicar me li processe analisatori quel ha
ductet a ti expression.

 

Nequande un francese vell esser capabil formar li parol memstara, nam in
su propri lingue ti nation es expresset per special radicas e null logic
analise vell ducter le a selecter li radica star- por formar ti parol.
Ti-ci ne es altricos quam li litteral traduction del R
\"samostayatelny\" quel noi retrova sub li sam forme in G
\"selbständig\" e Ned. \"zelfstandig\".

 

-26-

 

It es dunc anc solmen un slavo o germano quel vell eventualmen posser
haver li idé reproducter ti notion per li sam medies queles il usa in su
propri lingue matrin. Ma to genite un altri, tre grav dangere. Vidente
con quel facilitá Zamenhof transposi in Epseranto derivates tipicmen
slavic e germanic, sin ocupar se pri li logic analise (cf. anc elrigardi
= aussehen; elparoli = aussprechen; allasi = zulassen, eldono = Ausgabe
etc.), il va esser seductet usar ti comod medie anc in altri casus e
derivar por ex. surkapti = auffassen; surdoni = aufgeben; subtenado =
Unterhaltung; antaŭtiri = vorziehen, elvolo = Ausflug etc.

 

Resumante lu exposit in supra, yo constata que ti assertet superioritá
de Esperanto es ínexistent, nam it ne es possibil formar li derivates
corectmen sin constantmen consultar li lexico.

 

ON DEVE CONSULTAR LI LEXICO

 

por saver

 

a\) esque un dat radica es substantival, adjectival o verbal,

b\) esque un dat verbe es transitiv o íntransitiv,

c\) esque un dat notion posse efectivmen esser format per derivation o
esque it es traductet per un radica autonom.

 

A to on posse adjunter que

 

d\) Mem ta u Esperanto producte li besonat notion per li regules de su
sistema de derivation, li aprensor es ancor fortiat consultar li lexico,
nam in li majorité del casus queles concerne tipic Esperanto-derivates,
li possibilitás de autonom formation excede li capabilitás analisatori
ne solmen del poc instructet persones, ma mem de un grand parte del
intelectuales. Li labor de analise necessi es tam grand que anc por ili
li consultation del lexico es li plu curt via.

 

A to on va forsan responder que mult esperantistes, mem poc instructet,
fini per mastrisar li lingue in maniere tre satisfant pos un plu o minu
long periode de practica. To sembla pruvar que li sistema de derivation
in Esperanto ne es tro desfacil.

 

To es just, ma li explication es facil. Li esperantistes totmen ne perdi
lor témpor por formar self, con li auxilie del regules grammatical, li
derivates queles ili beson. Ili fa exactmen to quo on reproche a
Occidental, i.e. ili aprende li derivates \*tot fat\*, haustente les
sive ex li lexicos, sive ex li letura o li conversation. E TO ES TRE
NATURAL, NAM TO ES LI UNIC METODE POSSIBIL POR APRENDER UN LINGUE FOREN,
NATURAL O ARTIFICIAL. E it es certmen ne Sr. Manders qui va contradir me
in ti punctu, nam il aconosse self ti facte tre francmen in su libre,
sin adveter traer ex it ti conclusiones queles logicmen resulta ex ti
state de coses. Quelc citates va monstrar to:

 

-27-

 

(pag. 149): it es anc a remarcar que in li majorité del casus on ne
sempre forma li derivates denov; on prunta les ex li lexico o on ha
incontrat les durant li letura o li conversation e seque les poy
conscientmen o ínconscientmen. Li majorité del esperantistes aprecia ne
tam mult li possibilitá formar li derivates autonommen, quam li comoditá
per quel ti derivates posse esser analisat e rememorat. In general, on
recurre a autonom derivationes solmen quande it existe por to un special
necessitá.

 

(pag. 191): Nequí studia un vocabularium e certmen ne por aprender li
pronunciation; por li max multes li letura constitue li unic o adminim
li cardinal medie por familiarisar se con li lingue artificial.

 

(pag. 343): In realitá li derivation in Esperanto es basat precipue sur
imitation. Li manuales cita un cert númere de exemples e apoyante se sur
tis-ci, on forma self novi derivates. Li facte que analogie lude un plu
grand rol quam reflectiones rational es ilustrat per li natura del max
frequent erras in li aplication del lingue. It ne existe un absolut
uniformitá in li aplication del regules de derivation, ne mem che li max
bon autores del lingue.

 

It es dunc etablisset que li sistema de derivation de Esperanto ne
oferta plu mult avantages quam ti de Occidental, nam it ne líbera li
aprensor plu mult del necessitá recurrer al lexico, quam to eveni in
omni altri lingues. Li sol facilitá quel it oferta es que it furni un
comod medie por analisar li derivates queles li aprendentes hauste tot
fat ex li letura. Ma ti facilitá existe anc in Occidental e yo audacia
asserter que in ti punctu Esperanto es mem íncontestabilmen inferiori a
Occidental. Li derivates in Esperanto es in mult casus absolut
arbitrari, nam ili ne sempre es li producte de un logic analise de lor
sense; ili ha esset creat del prominent scritores esperantistic e ha poy
esset colectet in li lexicos. Ma nequó pruva que li formes proposit de
ti scritores es li max bon, ni mem li sol possibil. Secun li
constatation de Sr. Manders self, ti absolut uniformitá in li aplication
del regules de derivation, quel vell teoricmen dever resultar
automaticmen del principie de autonomie, ne existe in Esperanto. Ne mem
che li max bon scritores. Quel vell esser li resultate si on vell lassar
chascun aprensor líber formar self li besonat derivates?

 

In Occidental, in contrari,

 

LI PRINCIPIE DEL INTERNATIONALITÁ

 

furni in li majorité del casus un rocc-solid fundament por li selection
del just afixes. Null beson rupter se li cap, pro quo on deve dir
interpreto, ma kronado (interpretation, coronation); laboratorio, ma
dormejo (laboratoria, dormitaria); sakramento, ma movado (sacrament,
movement); reĝistaro, ma ornamaĵo (governament, ornament), eksklusiva,
ma puŝiĝema e instrua (exclusiv, impulsiv, instructiv); aktoro, ma
senatano (actor, senator); instruisto, ma triumfanto (instructor,
triumfator);

 

-28-

 

civilizii, ma realigi (civilisar, realisar); poroza, ma dorna (porosi,
spinosi) etc. etc. Li international derivates resulta sempre con
admirabil regularitá ex li construction del Occidental-paroles. Null
beson posir se li question esque in un dat casu Esperanto usa por
expresser un cert idé un parol autonom o un constructet combination ex
elementes radical e afixal. In facte, qui va decider quo es corect:
traduki o alilinvigi? importi o envenigi? konservi o malpereigi? halti o
malmoviĝi? polvo o terereto? memori o malforgesi? komitato o anestraro?
revolucio o alireĝimigo? reklamo o laŭudavizo? hamako o retolito? etc.
In ti constant dilemma: parol international o parol autonommen derivat?
li principie del internationalitá surti sempre quam victor ex li
combatte. Noi assiste a un crescent invasion de radicas international ye
li detriment del autonom Esperanto-paroles: substanco, direktoro,
formacio, cirkonstanco, rezignacio, gladiatoro, armaturo, strukturo,
solidara, protektorato, prokuroro (sic!), konkurenco, ekvivalento,
ekspozicio, amplifikatoro, institucio, minimumo, sentimento, spekulativa
etc. It monstra se que li election de paroles vermen international es
sentit del esperantistes self quam li max comod via por inrichar li
vocabularium. Ili lentmen, ma tenacimen dura substituer se al autonommen
format, oficial Esperanto-radicas e derivates.

 

KALOCSAY ES RECT!

 

Un altri facte tre interessant sublinea ancor li constatationes fat in
supra:

 

Si it existe un dominia in quel li tant trumpetat richesse del
vocabularium de Esperanto vell dever posser monstrar su practic
usabilitá, it es certmen ti del litteratura. Mersí a su presc ínlimitat
possibilitás formar novi paroles per su ingeniosi sistema de afixes, it
vell dever esser capabil expresser un infinitá de nuancies queles li
vivent lingues ne posse rendir, pro que ili es ligat al leges del
tradition in li formation del derivates. In curt, in lingue del tip
Esperanto vell teoricmen dever esser superiori a omni lingues vivent in
li dominia del litteratura. Ma it monstra se que ti marvelosi
possibilitás creatori ne es sentit quam avantages, ma in contrari quam
obstacules de tis queles seriosimen prova far servir Esperanto a scopes
litterari. Anc pri to li libre de Sr. Manders es nos un preciosi
testimon. Discussente li question del adaptabilitá del lingues
constructet al exigenties litterari, li autor del libre alude li
existentie de un centre litterari esperantistic in Budapest e da nos pri
li activitá de su representantes li sequent, tre interessant detallies:

 

(pag. 142): Noi ja ha dit que Esperanto possede su propri litteratura e
que Budapest ha devenit li centre de un cert númere de poetes e
scritores, inter queles pluri ha productet remarcabil ovres. K.
Kalocsay, li max talentat ex ili, pledat in un studie, intitulat \"La
evoluo de nia poezia lingvo\" ardentmen por li libertá del poetes,
inrichar

 

-29-

 

 

li vocabularium. Precipue por metric traductiones li ja existent
vocabularium es considerat quam ínsuficent. In facte, li disponibil
paroles sovente ne successa reproducter li desirat nuancies. It es
necessi evitar quant possibil derivationes e parol-compositiones, pro
que ili fa un impression artificial e íncolori. Adplu ili es foneticmen
desbell e have un plump aspecte, e finalmen ili es sovente tro long por
metri traductiones. Pro to Kalocsay totmen ne hesita introducter
numerosi neologismes, precipue por vicear derivates.

 

It es ver que Sr. Manders considera in principie li introduction de
neologismes con li scope inrichar li lingue litterari quam ínconciliabil
con li scope fundamental del L.I. Ma ti opinion personal, respectabil in
se self, ne posse far desaparir li concret factes queles il cita in su
libre. E ti factes monstra clarmen que strax quande expertes
esperantistic prova far servir lor lingue a scopes plu seriosi quam a
scrir litt historiettes e exchangear ilustrat postcartes, ili senti li
defectes inherent al tant laudat sistema de derivation. E por victer li
desfacilitás ili recurre justmen al medies queles li teoreticos de
Esperanto condamna in Occidental quam ínconciliabil con li principies
fundamental del L.I., a saver li internationalitá del vocabularium. Per
to ili confirma self que

 

LI INTERNATIONALITÁ ES IN OMNI CASUS LI MAX SECUR E PRACTICMEN LI SOL
POSSIBIL GUIDE POR LI EDIFICATION DE UN VOCABULARIUM QUEL SATISFA OMNI
EXIGENTIES DE UN LINGUE UNIVERSAL.

 

In facte, si li esperantistes self ne profita li assertet facilitá quel
oferta les li mecanicmen rigid sistema de derivation por formar
autonommen li besonat paroles, ma prefere li plu curt, plu direct e plu
comod via quel consiste in hauster les \"tot fat\" ex li lexicos e ex li
letura, tande li sistema de derivation in Esperanto perdi su unic
avantage e conserva solmen li ínnegabil desavantages. Por Occidental li
situation es just invers. Ta li sistema de derivation sta in li servicie
del internationalitá: li derivates es international sin esser
ínregulari, durant que in Esperanto ili es necessimen artificial si ili
es regulari e obligatorimen ínregulari si ili es international. Un
Occidental-derivate ne es minu facilmen analisabil quam un
Esperanto-derivate. Li sol diferentie es que in Occidental ti analise
explica li sense de un vivent parol international, durant que in
Esperanto li objecte de ti analise es in li max mult casus un
artificialmen constructet parol. Quel del du metodes oferta li plu grand
cultural valore?

 

UN BON SISTEMA DE DERIVATION ES NECESSI!

 

Ex lu exposit in supra on vell posser concluder que li intrinsic valore
del regules de derivation es questionabil in quelcunc sistema de L.I. Si
on in principie sempre prefere aprender li derivates \"tot fat\" vice
formar les autonommen,

 

-30-

 

tande on vell posser contentar se per prender in chascun casu li parol
max international e inregistrar it in li lexicos sin ocupar se pri ca it
vell esser regularimen formabil o ne. To es li via sequet in LsF e in li
naturalistic modelle del lingues de IALA. In realitá un bon constructet
sistema de derivation va sempre esser necessi pro li simplic motive que
it ne existe por chascun notion un parol índiscussibilmen international.
Un cert autonomie in li usation del regules de derivation va pro to
esser benevenit, nam it permisse plenar eventual lacunes e adplu furni
li possibilitá expresser nuancies queles manca in li vivent lingues. In
ti punctu Occidental es ancor superiori a Esperanto, nam mem paroles ne
international conserva malgré omnicos lor omnicos lor natural aspecte,
quo es un cose fundamentalmen ínpossibil in Esperanto. Li sistema de
derivation in Occidental have li sam creatori capabilitá quam ti de
Esperanto e li casus u on posse in bon fide hesitar pri li election del
just afixe ne es plu frequent quam in Esperanto: it es solmen li causa
del hesitation quel difere.

 

LI VER DESFACILITÁS.

 

Sr. Manders ilustra in su exposite li lingual desfacilitás per un
imposant liste de erras queles il trovat in lettres scrit de
Esperantistes. Ti facte vell furnir nos un bell ocasion por substrecar
li desfacilitás de Esperanto e por monstrar que mem in li \"plej facila
mundlingvo\" li practic resultates ne confirma li bell teories. Ma noi
ne va imitar li exemple de cert fanatic esperantistos queles, sin mem
posseder contra Occidental li pruvas queles Sr. Manders furni nos contra
Esperanto, declara apodicticmen nor lingue quam tro desfacil. Noi es sat
rasonabil por aconosser que mem li max íncredibil erras queles Sr.
Manders cita in su libre es ancor ínsuficent por condamnar Esperanto.
Anc li lettres scrit in Occidental per novicios con poc o noll
instruction lingual ne es mastre-ovres. In ti concernentie li situation
es li sam por omni lingues, national o artificial. Si yo alude ti
colection de erras citat de sr. Manders, it es unicmen por substrecar li
constatation que \*li real desfacilitás jace ni in li grammatica, ni in
li derivation. Ili jace in li intricacitás del sintaxe e in li
idiotismes.\* Omni monoglottes have un enorm pena por liberar se del
influentie perniciosi de lor lingue matrin. Ili ne conosse li
diferenties existent inter li manieres de pensation del diversi popules
e ili transporta sclavicmen in li lingue international omni
particularitás sintactic e semantical de lor propri lingue matrin. Ti
obstacul posse esser victet solmen per un long, assidui e atentiv letura
de modellic scritores. On posse mem dir que in ti punctu li desfacilitás
es tant grand que omni altres pallidija in comparation con ili. Ma just
pro to, \*li criticas directet contra Occidental perdi omni valore, nam
li real labor a far es exactimen li sam por omni lingues.\* E li
resultate vell esser li sam, mem si ti criticas vell esser centvez plu
justificat quam ili es in realitá. In revancha, li grand avantages
queles Occidental oferta mersí al strict aplication del principie

 

-31-

 

de internationalitá resta definitivmen inscrit al actives de nor lingue
e confirma su superioritá in relation con omni altri sistemas de L.I.

 

\*\*\*

 

Yo vell voluntarimen har extendet mi remarcas critical anc a altri
lingues international, precipue Ido, vice restricter me a Esperanto. E
yo anc havet in comensa li intention consacrar considerabilmen plu mult
spacie al critica del sistema de derivation Zamenhofan. Ma ti exposite
ha gradualmen tant crescet sub mi plum que yo devet finalmen restricter
me al simplic enumeration del fundamental desfacilitás, sin ilustrar les
per plu quam tre poc exemples haustet ex li voluminosi materiale quel yo
hat colectet por ti scope. Yo espera támen que ili va suficer por
monstrar li íntenibilitá del tese quel picte li \"autonomie\" del
sistema de derivation, tal qual it es aplicat in Esperanto e Ido, quam
factor de facilitá in comparation con li sistemas del naturalistic scole
e mem condamna tis-ci quam íncompatibil con li ver scope del lingue
international.

 

A. Matejka

 

Image: FINIS

 

-32-

 
:::
