<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en">
<head>
<meta http-equiv="content-type" content="text/html; charset=utf-8" />
<link rel="stylesheet" type="text/css" href="http://vs1.pbworks.com/shared/statics/embedded-m-prod-v15015099.css" />  
<title></title>
<base target="_top" />
</head>
<body class="wikistyle wget">
<h1>Cosmoglotta A 053 (oct 1928)</h1>
<br />
<div id="displaycontent">
<p>COSMOGLOTTA<br />Organ mensual del Association International Cosmoglotta<br /><br />Consacrat al developation, propaganda e aplication del Lingue International Auxiliari Occidental<br /><br />Redaction  e Administration: COSMOGLOTTA, Mauer bei Wien, Austria. Abonnament  annual: 7 ö. S = 1 doll. = 5,2 sv. fr = 4,2 RM = 33 čsl. K<br /><br />Annu VII – octobre 1928 – Nr. 53 (10)<br /><br />Contene:  Fundation de universal Occidental-Union, de. E. Pigal, pg. 141. –  Cronica, pg. 142. – Ido-Congress Zürich, de Ric. Berger, pg. 149. – Pro  quo yo denov abandonat Esperanto, de Eric Biddle, pg. 152. – Max bon  metode de aprension, de G. Bohin, pg. 154. – Saxonic genitive de  Jespersen, de E. de Wahl, pg. 156. – Naturalitá e artificialitá, de E.  de Wahl, pg. 158. – L. s. F., de J. P., pg. 160. – Esperanto-Statistica,  de Julian Prorók, pg. 161. – Economic e social problemas, de Heinr.  Nidecker, pg. 162. – Anecdotes pri Aristipp, pg. 164. – Avise a nor  colaboratores, de E. W., pg. 164. – Anuncia, pg. 164. – Subventiones,  pg. 164. – Erras, pg. 164.<br /><br />Fundation de universal Occidental-Union.<br />Occidental,  mersí a su qualitás intrinsic, nu ja defendet de un international stab  de mult scritores qualificat, triumfa súper omni criticas e hostilitás.  Occidental ha comensat su vive. Su movement in li ultim mensus ha  crescet con tempo accelerat, malgré manca de just metodes e medies. Li  fundation de un international Occidental-Union unitarimen organisat, in  ti stadie devenit índispensabil. Li evidentie súper omni actiones in nor  movement deve esser concentrat in un Central Oficie general agnoscet e  suportat. In consense con un international comité directori noi deve  distribuer, economisar e subtener li forties de nor pioneros secun  vis-punctus rational.<br /><br />Instigat de nor colaboratores, precipue de  nor estimat promotor senior Gerald A. Moore, li gruppe Viennes  Cosmoglotta ha editet un circulare relatent e pos aprobationes e  incorageamentes it finalmen ha resoluet acceptar li advere penosi labor  fundar ti Union. Noi ha installat li provisori Oficie Central del Union  in li Redaction de Cosmoglotta.<br /><br />In li numerós sequent noi va  publicar plu detalliat comunicationes, li liste del functionarios e li  Statute elaborat de un comité preparatori sub li presidentie de senior  Janotta.<br /><br />Anc nor revúe in 1929 va aparir in plu grand amplore e con</p>
<p>&nbsp;</p>
<p>-142-</p>
<p>&nbsp;</p>
<p>covriment, brochat e tranchat. Ja li present numeró have plu mult págines.<br /><br />Li  provisori membres del Officie Central, E. Pigal e A. Deminger, auxiliat  de pluri Occidentalistes Viennes e extern, joya haver li fidentie e  cooperation constant del autor de Occidental, del Comité Explorativ (C.  E. L. I. A.) e del max valent ductores de nor movement.<br /><br />Adver noi  deve confesser que córam li mult labores noi prendet nor function ne  con grand plesur. Ma al insistent petitiones de nor colaboratores noi ne  posset trovar un loc plu apt quam centrale organisatori. Noi advoca  omni coidealistes subtener per lor colaboration li membres del Oficie  Central, queles execute lor functiones sin salarie, pos lor obligationes  professional.<br /><br />Noi expecta que omni Occidentalistes va unir lor  forties con li nostris, por que nor Occidental-Union va star quam un  falanxe in li decisiv campanie imminent.<br /><br />Noi fa nor devore, ples far li vor.<br /><br />E. Pigal.<br />por li provisori Officie Central.<br /><br />Ad Sr. E. Pigal, Redactor de «Cosmoglotta».<br /><br />Estimat senior,<br /><br />Nu  che li dissolution de Ido e córam li barbaric Esperanto li propagation e  studia de un vermen cultural idioma por li international relationes es  ja urgent, e, pro to, yo have li honore misser vos un unesim donation de  50 pounds por li nov fundat Occidental-Union.<br /><br />Con sinceri salutas<br /><br />Gerald A. Moore.<br /><br />Cronica.<br />O.  Multis: Problém jazyka mezinárodního, jeho podstata a rozřešení  (Problema del lingue international, su essentie e solution). IV + 24  págines DIN-format A6. Editoria Occidental, Brno, Vranovská 44,  Tchecoslovacia. Precie 2 Kč (Dollar 0,06). Por li difusion de  Occidental nu ja existe du tre bon brochuras in tchec lingue, queles  completa se reciproc, i.e. li supra-mentionat introductori e li  aprension-libre de J. A. Kajš. In li sam editoría aparit anc un serie de  propagande-postcartes</p>
<p>&nbsp;</p>
<p>-143-</p>
<p>&nbsp;</p>
<p>con Occidental-versiones de bell canzones  populari del tchec lingue. Un serie de 10 divers cartes custa 5 Kč  (Dollar 0,15).<br /><br />Li Bulletin del Sviss Association por Occidental  (S. A. P. O.) nu apari sub titul «Svissia». In nr 4 (septembre) it  aperte un concurs de traduction con premie por li sviss abonnates de  Cosmoglotta. Quam premie es ofertat in chascun trimestre un original  oleo-pictura (de pictor diplomat de Bell Artes sr. Ric. Berger,  President de S. A. P. O.) de quel li valore es adminim 50 francs sviss  in pictur-expositiones. Li jurie consiste de seniores Creux, filolog, Dr.  Aschwanden e Dr. Nidecker. Li Occidental-curs frances per  corespondentie de S. A. P. O. es nu complet con 7 letiones.<br /><br />Semanal «Revue Artistique Romande», Lausanne, 31 august, publicat li portret del autor de Occidental con noticie in Occidental.<br /><br />Sr.  Fred Lagnel, secretario de S. A. P. O. in un congress de preceptores de  Romand Svissia, Porrentruy li 29 junio, distribuet un «Apelle por li  pace international» editet del Occidental-Secretariatu, 14, rue du  Mont-Tendre, Lausanne. Li print-folies redactet in Occidental, ha evocat  grand interesse che li congressistes.<br /><br />Revue «Le Semeur»,  director Miguel Palomares, Santiago de Puriscal, Costa-Rica, inserte li  informationes del covriment solmen in Occidental, vice til nu Ido e  Frances. To es un nov pruva ocul-battent que Occidental es li ver  international lingue por li ínmediat usada, contra que Esperanto e simil  artificial lingues «auxiliari» ne posse esser usat autonommen,  besonante pro lor íncomprensibilitá li interpretation per natural  lingues.<br /><br />E. P.<br /><br />C. E. Sjöstedt: Occidental, de  internationella ordens sprak (i. e. li lingue del international paroles)  Helsingfors 1928. — Ti ci excellent brochura de IV—8 págines explica li  principies de nor lingue, contene un comparation inter Esperanto e  Occidental, un curt grammatica e textus provatori e posse esser recivet  del Societé Interlinguistic, Villagatan 25, Helsingfors, e del Societé  Occidental, Oe. Agatan 37, Uppsala. Li precie ne es indicat. It es  solmen regretabil, que li articul pri «Normation» de Pigal in numeró 49  de Cosmoglotta ne esset egardat pri li format de ti ci brochura. Talmen  li cáos in li formates de nor propaganda-brochuras augmentat se.  Esperabilmen nor amices va usar futurmen solmen li DIN-formates A4 (210 ×  297 [144] mm²), A5 (148 × 210 mm²) o A6 (105 × 148 mm²), ja adoptet in  adminim six states. To vell tre simplificar li deposition e expedition  de li printates normat. In céteri ti ci brochura va certmen aproximar  plu bentost li témpore quande omni sved interlinguistes progressist va  esser unit circum Occidental.<br /><br />«Der Türmer» (german «revúe por  cordie e mente»; editoría Greiner &amp; Pfeiffer in Stuttgart) publicat  in su numeró julí un articul pri: «Li mundlingue, li via al lingue del  europan intercomprension», quel accentua que Wahl successat crear per  Occidental li medie de intercomprension quel li munde de cultur  occidental besona. Occidental es tam apt por ti scop que it es ja usat  de un grand númere de adherentes in form e maniere absolutmen egal,  quáncam ancor ne existe un manuale complet, ma solmen curt claves con  poc págines. Un textu comparativ in German, Esperanto e Occidental e un  referentie a Cosmoglotta in Mauer b. Wien clude li articul  propagatorissim, de quel li autor es li coidealist Dr. Mell in  Rudolstadt, Germania, consiliero del guvernia.<br /><br />Li sam numeró de  ti ci revúe contene un articul «Li german nation in li lucta actual de  lingues» de Dr. Benno Imendörffer (professor por li Hungar lingue in  Wien). Li autor demonstra que li lucta del lingues national devenit mem  plu grand pos li grand guerre e pos li ínfelici tractates de pace. Li  autor trae ex su explorationes li consequentie, «que in li national  lucta existe null justicie e null equitá, ma solmen potentie o  ínpotentie». «It es necessi star armat por li lucta por nor  nationalitá». «Si noi ne conserva adminim nor statu de national  possession, e si noi ne resta adminim victoriós in li defension, noi have  anc ne adplu un german futur». Regretabilmen li autor ne trae ex omni  to li consequentie vermen prudent que li interlucta del lingues national  va esser finit ne ante li introduction general de un lingue  supernational quam Occidental. Quam inter li dialectes german (plu  different inter se quam li lingues slavic por exemple) neplu existe un  interlucta desde li introduction del commun intergerman lingue literari  (Neuhochdeutsch), tam anc solmen per li lingue paneuropan va desaparir  li lucta exasperat e exacerbat del lingues national. Ili va esser  restrictet al dominia cultural e economical de su propri nation e va  esser liberat del aplication international in politica e trafica quel  corupte li lingues national e detorna les de lor ver mission. Li autor  de ti articul vermen interessant e su coidealistes mey meditar ti ci  reflexiones.<br /><br />Karl Janotta.<br /><br />-145-</p>
<p>&nbsp;</p>
<p>«Allgemeine Rundschau» nr  30, München. Dr. Otto Kunze refere a du altri articules pri mundlingues  (pri Esperanto e Oiropapitshn) in ti jurnale (nr 20 e 29) e al articul  de Dr. Mell in «Türmer».<br /><br />«Le Vegetalien», nr 1, 2, 3, Paris, sub  titul «Langues internationales» denove publica un textu comparativ  «Historia de Ivan li Inept» in Frances, Esperanto, Ido e Occidental.<br /><br />«Mondo»  nr 219-220 scri pri un poema de G. H. Richardson «Flugo» e parlante pri  poesie in L. I. cita li Occidental-traduction ex Heine: «Un pine sta  solitari …» e adjunte: «Tal verses charma li estetic gusta, inbella li  lingue e attrae adherentes». — Tempora mutantur …<br /><br />«The Equitist»,  Phoenix (Arizona), 22 junio, raporta pri li Frances  Occidental-brochurette propagatori de L. M. de Guesnet e blama derivar li  formes feminin del masculin. Pro to li «Equitist League» prefere Ido,  quel deriva ambi, li masculin e li feminin, de un comun radica per  different suffixes -ulo e -ino (Ido: «sekretario» es «sekretariulo» o  «sekretariino»). Certmen ti qualitá de Ido in nor democratic témpore  trova mult simpatie e noi ne vell renunciar introducter apu li feminin  suffix -essa anc un special suffix por li masculin. Ma Ido ha fat se li  labor tre facil per simplicmen declarar que -ulo significa masculin. In  fact li international signification de ti sufix es precipue diminution  (cp. globul, vesicul, oxidul, etc). Pro que in ti ci sense it es  ínaccentuat on vell dever far un exception. «The Equitist» mem ne hesita  far un «corectura» in ti direction anc in su lingue angles; il usa in  su jurnal «vey» quam comun pronomine, triesim person, significant o «he»  (il) o «she» (ella). — It ne suffice haver un bon idé, on deve haver  anc li potentie imposar it al homes. To es importantissim in omni  sociologic questiones do anc in omni changes del lingue queles es  contrari al customes del popules. Tam long quam li féminas partura  infantes, va exister in general anc un social differentie inter ambi  sexus, quel on ne posse for-decretar per arbitrari formes lingual.  Finalmen li redactor opine quam avantage de Ido que it es li «product de  un comité de 70». Ma nu eminent membres de ti Ido-Comité prende parte  in li nov Occidental Comité Explorativ de Lingue International (C. E. L.  I. A.). Etsi li ultim ne have 70 membres, it utilisa li abundant e  matur experienties del antean. Qualitá súper quantitá!<br /><br />E. Pigal.<br /><br />-146-</p>
<p>&nbsp;</p>
<p>In «Idisto Katolika» nr 5, 6 canonico Houillon responde a un passage  in mi articul «Futur evolution de L. I.» Il di que it es tre desfacil  parlar Occ. Yo ne save quant profund sr H. ha ocupat se pri Occ, ca il  possede li lexico grammaticas etc, e ca il fat seriosi provas a  conversation. Tis qui ha fat tal provas constata just lu contrari. Ma in  omni casu it es comic que por demonstrar ti desfacilitá sr. H. parla  pri duplic consonantes, duplic pronunciation de c etc. Si sr. H. vell  esser un chines o un arab, forsan ancor to vell esser comprensibil, ma  por un frances it es quelc strangi. Specialmen si il parla pri li  ínprecision de Occ. Nu, li lingue F es conosset quam un del max precis  lingues. E Occ in presc omni casus es plu precis quam F o almen egal a  it.<br /><br />Ma ti opinion veni del íncomplet conossentie, p. ex. il di  que Occ passu es Ido pazo, paso, transiro, texto-parto. Nu Ido pazo, F  pas*) es passu, Ido paso, F passage, es Occ passage, passada; Ido  transiro es in Occ transition, e Ido texto-parto, F anc passage, es Occ  passage.<br /><br />*) in li precis F ti parol have anc li sense de  negation, e ancor li sequent 1) vestigie (pas de cheval), 2) loc a  passar, 3) mär strett (Pas de Calais)) 4) syll (D Schwelle), 5  Situation, relation, 6) avan-tagie (donner le pas) etc.<br /><br />Advere  «de gustibus non est disputandum» e noi totalmen consenti que posse  exister anc tal persones a queles Ido plese plu quam Occidental. Ma to  es just homes ja intoxicat per long usation de Ido. Ma yo vell esser  interessat pri un hom de occidental civilisation, virginal in sensu de  L. I., a quel Ido va pleser plu quam Occ. E til que ti prova va esser  efectuat yo permisse me dubitar pri li justesse del opinion del estimat  canonico H.<br /><br />E. de Wahl.<br /><br />In «Heroldo de Esperanto» nr 28.  T. J. critica li nov libre de Jespersen tre rasonosmen. Inter altri cos  il scri: «on posse dir que Novial es plu minu compromiss inter  Esperanto, Ido e Occidental … it es superior a Ido in mult punctus, ma  it ne atinge ni li «in-se-self-perfectitá» de Esperanto, ni li  sistematisme de Occidental — just pro to que it es plu minu un  compromiss … Yo ne crede, que li nov projecte de prof. J. va trovar  alcun practic aplication; tamen it va restar un interessant studie, de  quel mani-un posse hauster almen quelc original idés.»<br /><br />In  Heroldo nr 32 in bibliografie es mentionat PANSCRIT,</p>
<p>&nbsp;</p>
<p>-147-</p>
<p>&nbsp;</p>
<p>Occidental-adaptation del stenografie-sistema Scheithauer per E. Pigal.<br /><br />Miss  E. Sylvia Pankhurst ha publicat un brochura «Is an International  Language possible?», (Published by the Morland Press, Carey Street,  London SW1. Price Sixpence), in quel ella tre habilmen fa propaganda por  li idé de un L.I. Ella monstra que it totmen ne es ínpossibil o tro  desfacil, que omnihom stant in li trafic international mey mastrisar du  lingues, su propri e li international, tam plu que ti es ya mult plu  facil quam omni lingue national. — Al opinion, que un L. I. es  ínpossibil, proque bentost on ne va parlar in divers locs del terra li  sam lingue ella oposi Hebreic e Angles, parlat in li tot munde in sam  maniere. Ultra to in li hodial constant comun relationes inter omni  partes del terra li formation de divers dialectes es ínpossibil. — Poy ella monstra que un L. I. es ne solmen possibil ma tre desirabil, e que  Latin es li sol base possibil por it. Li fin del brochura es consacrat a  un curt circumspection pri li historie del L. I., in quel Occidental  figura solmen per su nómine inter Medial e Romanal, e es monstrat  Interlingua de prof. Peano quam li solution del problema. Un textu  comparativ de Interlingua e Esperanto ilustra li assertiones del  autora.<br /><br />J. Prorók.<br /><br />In «Heroldo» Nr 32 Stellan Engholm  tracta pri un passage del libre de Hendrik de Man «Li psicologie del  socialisme» in quel il parla pri mundcultura e mundlingue. H. de Man  tamen ne vide li possibilitá de un tal cose, proque il ne crede ye  success de artefat lingues, proque ili ne posse esser ver  cultur-lingues. Li autor del articul S. E. junte quelc tre interessant  observationes queles yo ne posse retener me citar ci: «It vell esser un hipérbole (in Esp «troigo») dir que Esp. nu es un culturlingue, ma it ne  es un hipérbole dir, que in nor lingue trova se un seme ex quel posse  crescer un nov cultura … Mult persones parla pri li ínperfection de  Esperanto. Certmen it ne es perfect. Ma quant perfect Esperantistes  existe? … Si noi vole un nov plu bon cultura, noi deve anc laborar por  Esperanto quam mundlingue, culturlingue. It ne es necessi dir to al  «exteruloj» («outsiders»), proque forsan noi vell deterrar les  per to. Ma it es necessi laborar por to, inter nos self e inter li  exterior publica». To es un bon confession. Por nor existent cultura  Esperanto ne posse servir quam culturlingue, e por posser servir quam  tal, it es necessi constructer un nov Esperanto-cultura, do destructer  li existent ma ne</p>
<p>&nbsp;</p>
<p>-148-</p>
<p>&nbsp;</p>
<p>dir to al profan publica! — Noi peti li mundan  presse reprintar ti interessant confession, pro que li publica mey esser  informat pri li secret intentiones del esperantistes. — Occidental in  contrari es basat sur nor historic crescet cultura, e es just li commun  cultur-lingue de nor actual Europan civilisation, quel it vole subtener  de discadentie in divers foren a unaltru nationalistic culturas.<br /><br />Axel Wästerland.<br /><br />Mersí  al subventiones de sra Morris, li Esperanto-Organisation U. E. A.  prepara nu li edition de un grand planat ovre, un max plen possibil  Bibliografie de libres, brochuras, singul indicationes in periodicos etc  pri li divers aspectes, idés etc, stant in relation con li question de  un lingue universal, to es pasigrafies, signal-codes etc, etc til li  projectes de parlabil lingues incl. Li autor de ti meritosi e minuciosi  labor es li conosset Esperantist Peter Stoian. Il cita anc ovres  del 15m secul. In summa it va esser li max plen bibliografie pri li idé  del L. I. Li ovre va probabilmen aparir in novembre.<br /><br />E. W.<br /><br />«Oiropa’pitshn»  es li nómine del max nov project de un L. I. propagat in un circulare  per Prof. Dr. A. Baumann, München, Auenstrasse 76. Il pensa que german  es li max conosset lingue in Europa, e pro to reforma german in maniere  angles. Articul «de», plural «di»; «de mund, de nase, de or».  Conjugation per «ich tu, ich tat» con li Infinitive, etc. Ja li idé  transscrir Europa in li sudgerman pronunciation Oiropa monstra que «de  doitshe oiropäishe gemein’sprache» es vermen un «pitshn» (pidgin). Li  autor scri que il ha vanmen abordat 60 grand editorías, quo pos ti  exemples ya ne es mirabil. Forsan li 61im va fallir per edition de it.<br /><br />J. P.<br /><br />*<br /><br />In  nor ultim numeró noi communicat que li cité del unesim international  Occidental-conferentie ancor ne esset cert. Alor li Ido-Congress in  Zürich li membres Occidentalistic in consense con li provisori Officie  Central in Vienna e con li Occidental-Buro in Paris ha decidet  definitivmen arangear li conferentie in Bern (Svissia) 1929, probabilmen  durant li unesim semane de august. Li Comité de S. A. P. O. ha prendet  sur se li local preparationes propagatori e organisatori. Noi gratula  pro li mersiand resolution e espera que nor unesim international  reunion official va haver un grand successe. Noi sempre va raportar pri  li labores preparatori.<br /><br />Red.<br /><br />-149-<br /><br />Ido-Congress Zürich.<br />Raport del Occidental-Observator Ric. Berger al Association «Cosmoglotta», Wien.<br /><br />Li  mult progressistic Idistes qui atendet del Ido-Congress de Zürich un  solution del schisma e un resolut passu ad-avan, va esser deceptet, nam  ti congress, a quel eat precipue editores e partisanes del stabilitá,  soluet nullcos. Ye mi arriva in Zürich, quande on informat me que li  congressistes hat selectet Sr. Peus quam lor presidente, yo strax  comprendet vers quel sensu li congress devet ear. Effectivmen in li  general reuniones on mult parlat, on fat mult discurses, sovente con  fulminant voce, ma null resultat efectiv. It esset visibil que omnes  timet li scandale expectat e pro to on evitat cuidosimen omni  discussiones de principies. Li grand calore del die semblat har extintet  subitmen omni passiones.<br /><br />In li raport, yo va parlar precipue pri  to quo maxim interesse nos, i. e. li atitude de nor amics relativmen a  Occ. Factmen, nor lingue sembla har obsedet li congress e tre sovente  noi audit alusion a it, contra que Novial esset apen mentionat. Pluri  evidentmen enunciat quelc «kritikachi». To esset ínevitabil. Ma in  totalitá, yo deve atestar que li ton pri Occ. ne esset desgentil. Tis  qui memora li odie regnant durant li unesim annus inter idistes e  espistes, posse comparar e constatar quant enorm es li progress del  spiritu de tolerantie.<br /><br />Pos li ultim evenimentes che Ido e pro li  constant fugida de Idistes vers Occ., noi atendet in ti congress un fort  movement vers un modernisation de Ido, por talmen retrotener li  progressistes. Solmen 2 mannes tentat un tal proposition, Sres Dres  Auerbach e Nidecker, ma li fulminant voce de Peus fat tremer li  auditorium. Houillon afirmat que li progressistes departe de Ido pro  «personal motives», Mauney clamat que Ido es in «relativa perfekteso»,  Peus repetit que Ido es li lingue del «Delegitaro», quo significa que on  ne posse trovar quelcos plu bon! Stör expresset li desir que li Academie  idistic mey esser un «poc plu progressistic».<br /><br />In resuma, li  presc totalitá del Idistes ne comprendet li dangeros situation de Ido:  si ti ci ne es maxim bentost modernisat, tande Occ. va remplazzar it poc  a poc. Un sol vez Nixon declarat que on ne deve far quam li struce por  ne vider li danger; ma pro que samtemporanmen il afirmat que Ido es «presc  perfect», su remarca esset sin utilitá.<br /><br />Dr. Auerbach exposit li  trist situation de Ido. Noi ne obtenet li success e hodie noi trova nos  córam ti facte que un altri lingue (Occ.) realisa li progress desirat in  Ido. Si Ido ne vell esser un compromiss, to ne vell evenir. E nu, in  omni annu, de congress a congress, nor númere diminue … Noi ne deve  sempre repetir citationes de Couturat, nam noi ne save quo Couturat vell  opiner nu … On ne posse negar que quande on presenta textus comparativ  in Occ. e Ido, li publica ne hesita …<br /><br />Peus protesta per fulminant voce: «En lektar, ma ne en skribar!»<br /><br />Auerbach  responde que li esperantistes fa li sam response, quande on presenta  les textus Espo-Ido e questiona li auditorium esque to ne es ver. Multes  responde yes, yes!<br /><br />-150-</p>
<p>&nbsp;</p>
<p>Pos ti discurs del maxim clarvident cap  del «Idistaro» noi atendet un discussion pri li cause del constant  fugida del Idistes vers un altri sistema. Dr. Auerbach hat mettet su  digite in li vúlnere. Ma on cuidat li mal per ignorar it!<br /><br />Noetzli  fat un grand discurs por pruvar que si Ido ne progresse, to es solmen  pro li interesse del publica por sport, cinema, etc. Sin dubita, to es  un cause, ma il obliviat dir que si tant eminent e ancian idistes quam  Pigal, Ramstedt, Peipers, Eldon, de Guesnet, Bohin, Creux, Kaiš,  Janotta, Gär, Pášma, Küppers, Khun etc., etc. abandonat Ido, to certimen  ne es pro li cinema, ma pro li conservatisme del ductores idistes, inter  queles es Noetzli self!<br /><br />Li ultim idistes es astonant; ili vide  lor ranges diminuer rapidmen per constant fugida a Occ. e ili ne have  idé questionar e discusser li ver cause de ti fugida. Un sol, Houillon,  dat ti explication, tre comod: «To es solmen pro personal preferentie!»  Li espistes di lu sam quande lor adeptes transea a Ido!<br /><br />Factmen li  conservaci tendentie del congress explica se tre bon. Pro que li sol  lingue official esset Ido, sol tis qui maxim bon parla Ido desde long  témpore, audaciat discusser e tis comprensibilmen es li maxim intoxicat o  li maxim interessat al inchangeabilità de Ido (precipue editores).  Adplu li progressist-idistes ha ja abandonat Ido e ne venit a Zürich  por contraponderar li «gut-kontilisti». Do presc omni oratores contentat  se per repetir que Ido es «presc perfect» e que on vell forsan (!)  dever examinar su quelc defectes por far it sempre li maxim bon.<br /><br />Nor  amicos idistes es tant intoxicat que ili ne vole vider li aplastant  superiorità de Occ.; ma si ili absolutmen vole cluder lor ocules córam  evidentie, li publica va judicar altrimen e bentost va decider. Vice  parar li concurrentie de Occ. per un energic modernisation de lor  lingue, ili occupa se, in un congress international, per un scolastic  discussion pri li logicitá del parol Occ. «concurrentie!» Car amicos  idistes! Ne li parol «concurrentie» de Occ. esset a discusser ma li cose  self! To vell har esset mult plu util por li futuritá de Ido! Vu  similea li habitantes del ancian Constantinópol qui perdit lor  témpore in discussion pri paroles e coleres durant que li Turcos  ja comensat li conquesta del urbe!<br /><br />Noetzli anc declarat que il  refusa absolutmen parlar pri Occ. malgré pluri pregas. Li Occistes, il  dit, have lor jurnales, ili mey propagar lor idés per tis-ci. Noi  concorda que Sr. N. have null obligation moral propagar un altri lingue  quam Ido in su jurnale, ma to quo noi reprocha le es publicar stupiditás  pri Occ. e poy refusar omni rectification. Es precismen to quo fortia  nos misser protestationes a su propri abonnates per un altri jurnale!<br /><br />Li  maxim interessant reunion por noi Occistes evenit venerdí vésper. Ye li  fine del oficial convenida, Sr. Houillon, hat anunciat que il vell far  durant li vésper un conferentie contra Occ., un conferentie a quel il  invitat li Occistes present. Ergo Sr. Moore e yo decidet assister por  finalmen audir li refutation (quel noi expectat desde tant long témpore!)  del principies de Occ. Ma, in ti conferentie, quel reuniat circa 50  participantes, Sr. Houillon comensat per declarar, ye nor grand  astonament, que il va tractar solmen un sol punctu</p>
<p>&nbsp;</p>
<p>-151-</p>
<p>&nbsp;</p>
<p>secundari, ti  del duplic lítteres che Occidental. E tande Sr. H. racontat un historie  de un carre quel havet du rotes e de un altri carre quel havet solmen un  rote. Escamotante habilmen su object, sr. H. contentat se per jocar pri  tri o quar paroles del Radicarium accompaniante tal scientic critica  per mult punie-frappas sur li table.<br /><br />Finalmen, Dr. Auerbach fat  remarcar a Sr. H. que il critica solmen un detallie in Occ. e que it vell  esser plu interessant audir criticas del principies del lingue. Tande,  sr. H. fat un declaration vermen astonant, apen credibil: il anunciat  que il ne posse discusser pri li principies de Occ. pro que … il ne ja  havet témpore por studiar les!<br /><br />Til nu, yo ha assistet a mult e  mult conferenties pri omni species de questiones, ma certmen it es li  unesim vez in mi vive quande yo vide un professor haver li audacie (in  frances, on nomina to: du culot!) organisar un conferentie pri un  question de quel il confesse ne mem conosser li principies!<br /><br />Pos  un demí-hor, on permisset me responder in Occ. Ma strax, mi car amic  Mauney saltat vers li plafon: Atention, fa atention a to quo vu di,  pro que Berger es un tre habil mann. Yo averti vos que il conosse Ido  plu bon quam noi e precipue su defectes!<br /><br />Tande Dr. Auerbach  remarcat: yo fa memorar que ante quin mensus, Sr. Berger esset un del  maxim fervent Idistes, it es amusant vider que sr. Mauney ja suspecte  le.<br /><br />In resuma, yo respondet a Sr. Houillon que li criticas pri  quelc paroles Occ. ne have grand importantie. Si li practica monstra  ortografic errore in quelc radicas, on va corecter les facilmen. Ido ha  perfectionat se in pluri detallies, pro quo Occ. ne vell far it anc?<br /><br />Sr.  H. criticat li duplic lítteres, ma li facte que li du lingues, li maxim  difuset pos Ido, es du lingues con historic ortografie (to es Latino  sin Flexione e Occidental) monstra bon que li duplic lítteres ne  constitue un impediment in li ocules del publica quam li idistes crede  it.<br /><br />Ma Sr. H. interruptet me: «Vu afirma que li lingues queles  difuset se ad-maxim pos Ido, es Latino sin Flexione e Occidental; pruva  to! Yo constata que vu afirma coses sin pruva!»<br /><br />Per ti  objection, on posse judicar quant bon informat esset un adversario qui  postula li pruva de to quo omni mundlinguist save! Sr. H. sembla  conosser tam bon li recent situation de Occ. quam su principies!<br /><br />On  comprende do que li nivelle del discussion ne posset esser tro alt con un  mann qui ne ha studiat li principies de su object, qui ne mem conosse  li recent, mundlinguistic situation e qui accompania omni su paroles per  bruient punie-frappas sur li table, tant que pluri vezes yo timet que il  vell demolir ti-ci vice Occidental!<br /><br />Mult plu interessant esset  li discussion sequent inter li altri assistentes. Mersí al amabil  presidentie de Sr. Cuntz, on tractat ti vez li principies e precipue li  question del analitic conjugation, ti del logicitá in li L. I., etc.,  etc., quo esset occasion por un tre fructuos cambie de opiniones in un  ton amical.<br /><br />Li tot discussion esset vermen sempre cordial (si noi  excepte un micri explosion de mal humore de Bettoni). Ci, yo deve  mersiar precipue Dr. Auerbach, Dr. Stör, Cuntz, de queles li largesse de  idés e</p>
<p>&nbsp;</p>
<p>-152-</p>
<p>&nbsp;</p>
<p>li amabilitá, yo deve sublinear. Tal spiritu de tolerantie  e reciproc estima fat me un tre grand plesur. Quelc eminent idistes  questionat me esque on va acceptar les in li jus anunciat conferentie  Occidental de 1929, etsi ili resta idistes; comprensibilmen yo  assecurat les que li occistes ne va monstrar se inferior a lor  coidealistes pri amabilitá e que tis-ci va esser sempre cordialmen  recivet por laborar junt in amicitá.<br /><br />Remarcabil es, que li 9/10  del assistentes nequande hat audit parlar in Occ. e tamen omnis  comprendet me, quo pruva que Occ. es un lingue ínmediatmen comprensibil  sin studie, anc oralmen. Un experientie decisiv.<br /><br />Zürich, 5 august 1928.<br /><br />Ric. Berger.<br /><br />N.  B. Strax pos li congress, noi ha recivet un lettre de un del du  oratores qui havet li corage monstrar li necessitá del reformes in Ido,  to es Sr. Dr. Nidecker de Basel, li presidente del «Suisa Ido-Federuro».  Ti lettre quel Sr. Dr. H. Nidecker scrit nos in Occ., noi adjunte al  rapport sin comentarie!<br /><br />«Car coidealist Berger,<br /><br />Yes, li  congress esset tre descorageant por ti homes, qui considera li  mundlingue ne quam selfscop, ma quam medie a li scop del liberation del  hom per instruction pri economial-social problemas. In ti sensu yo posse  estimar solmen un lingue quel es progressistic e ne considera se  perfect e ne-reformabil.<br /><br />Mi discurs esset unesimmen mutilat per li  témpore-limitation, e poy per li rud interruptiones de Peus. Anc li  vésper-discurs de Houillon esset un fals action. Il intentionalmen  concentrat se sur un ne important punctu del Occ. lingue, li duplic  lítteres, e intentionalmen alongat su discurs, por que null altri mey  posser parlar pri propri problema …»<br /><br />Pro quo yo denov abandonat Esperanto.<br />Un  Esperanto-jurnal raportat que senior E. Biddle ha abandonat  Occidental. Jus noi recivet un lettre de sr. B. quel noi in sequent  publica.<br /><br />Red.<br /><br />Durant li ultim annu yo ha abandonat  Esperanto e adheret ad Occidental, poy retornat ad Esp. e denov  abandonat Esp por finalmen accepter Occidental, a quel sistema yo va nu  consacrar omni mi forties.<br /><br />Ti duplic transition forsan sembla un  poc strangi. Támen per it yo ha atinget un plen e definit conviction e  yo senti un plu grand satisfation pri li tot afere.<br /><br />Yo esset  activ Esperantist de 1913 till 1927, do ne sin practic experientie. In  li ultim témpore yo studiat anc Ido e concludet que ti lingue es plu  complicat e plu desfacil quam Occ o Esp.<br /><br />-153-</p>
<p>&nbsp;</p>
<p>Yo ha nu abandonat  Esp proque ti lingue es ne solmen mult minu international in su  structura, ma anc mult minu facil quam Occ. It es ver que quande on  regarda li divers afixes de Occ e li divers adjectivic finitiones, on  es inclinat pensar que li mecanical sistema de Esp es plu facil. In un  sense to es ver. Ma li practic e li teoretic simplicitá es du coses  different. Teoreticmen Occ es plu complicat, ma in li practica it es plu  simplic, proque it seque li formes international ja conosset del  studiante. P. ex. li studiante angles va formar li grand majorité del  Occidental-derivationes instinctivmen, sin pensar pri li regules, proque  apartmen in li paroles derivat Occ es tre simil al angles. Contrarimen,  li formes de Esp ne es antey familiari, do on sempre deve memorar li  regul, almen til que on ha atinget un profund conossentie del lingue.  Yo bon memora que quande yo unesimmen studiat Esp, yo trovat que li  afixes esset li max desfacil parte del lingue. Por li majorité del  studiantes it vell esser mult plu facil aprender e usar apart paroles  quam formar o deschiffrar li Esperanto-derivationes. Sovente li sense  del derivates (p. ex. fruktajho, flugilo etc) es purmen conventional, ne  logical o almen ne clar. Li complicationes grammatical (acusative,  acordation del adjective al substantive in casu e númere, corelativ  paroles, differentiation inter sia, lia, shia, ghia, ilia, finitiones  -ig e -igh, etc) es un immens desfacilitá, quel on ne trova in Occ. In  li ortografie li ks o kz vice x, li kv vice qu es apartmen repugnant. Ma  li possibilitá de reformas in Esp es null. Comensar li reformas vell  significar li comensa del fin. E sin reformas Esp nequande va esser  acceptat; pri to yo es convictet.<br /><br />Li present tendentie  introducter li paroles international apu li autonom formes, va esser  fatal. On ne posse haver in Esp plen internationalitá e regularitá —  sive li un sive li altri deve esser sacrificat. Occ posse satisfar ambi  postulationes, do es multissim plu facil.<br /><br />Li fortie del  Esp-movement es cardinalmen sur paper. Chascun activ laborator save que  un tre micri percentage del studiantes resta fidel. Ca to es li culpe del  studiantes? Til un cert gradu, yes; ma it es anc li culpe del lingue. Yo  es convictet que Occ va retener su studentes mult plu bon, nam un  aprendente posse leer Occ pos un mult plu curt témpore quam vell esser  necessi por leer Esp. E quande on posse leer un lingue, it es plu  probabil que on va retener li interesse pri</p>
<p>&nbsp;</p>
<p>-154-</p>
<p>&nbsp;</p>
<p>it. Li númere del  Esperantistes queles lee mem un gazette esperantistic, es tre micri,  secun mi experientie, quel es certmen ne unic.<br /><br />Li progress de  Esp, exter li circules comunistic, ne es satisfant e vermen it sembla  me que on ne plu va ganiar nov successes. Un trist situation pos 40  annus! Yo peti li Esperantistes considerar li factes e questionar se  esque ili ne es sur un fals via. Li beson del L.I. es imens, li  simpatie por li idé es vast diffuset, ma Esp ne gania li victorie. Ca to  es un absolut pruva que li sistema es defectiv?<br /><br />Yo es convictet  que Esperanto nequande va victoriar. Li sol alternative es Occidental.  Per it noi posse offertar al munde un lingue conform a nor cultura. Al  batallie!<br /><br />Eric Biddle, Grosvenor Rd., Tarvin near Chester (Anglia).<br /><br />Max bon metode de aprension por Occidental.<br />Ante  un annu, Sr J. Prorok scrit in Cosmoglotta No 42, in su excellent  articul: «Stabilità e Evolution» li sequent lineas: «Nu es témpor  comensar li activ propagande. Li stabilitá por un suficent long futur  es garantit per li experienties de 5 annus de infantie, pos un  embrional periode de 30 annus. Nu, Occidental es matur por prender in su  manus li guidantie del mundlingual affere.»<br /><br />Versimilmen, noi  omnis — ancian e nov adherentes — opine li sam. It es témpor por  presentar Occidental al publica, quel til nu ha conosset solmen  caricaturas de lingues international. Ma ante comensar li activ  propagande, it es necessi haver un excellent libre de apprension quel  noi va posser dar a omni studiantes. Consequentmen, ante far grand  expenses de editiones, noi deve questionar nos: «Quel va esser li max  bon metode de aprension specialmen por li lingue Occidental. Ca li  traductiv o li direct metode?»<br /><br />Havente quelc experientie in li  diferent pedagogic sistemas usat por docer lingues in scoles, yo strax  responde: «Por lingues national, con lor desfacilitás in grammatica e  vocabularium, on ne posse forjettar totalmen li traductiv metode. Yo ne  crede que instructores va contradir me si yo di que presc omni pedagogos  queles experit li direct metode devet agnoscer,</p>
<p>&nbsp;</p>
<p>-155-</p>
<p>&nbsp;</p>
<p>pos quelc  témpore, que su integri aplication ne da li expectat resultates.<br /><br />Ma  por un sistema «a posteriori» de lingue international, e principalmen  por li lingue Occidental, li question es totalmen diferent. Li  Europanes e li Americanes, si ili es solmen un poc cultivat, ne besona  aprender Occidental. Ili ja conosse it. Por les, it es solmen necessi  preciser li contures del lingue per exemples. Yo es cert que noi ne va  incontrar, quande noi va docer Occidental per li direct metode, ti  desfacilitás queles noi incontrat in li instruction del lingues national.  Ergo, si li metode direct ne es li max bon metode por lingues national,  yo crede que it es in contrari tre convenent por Occ in omni landes in  queles on parla lingues europan. Solmen in li oriental landes, it va  forsan esser necessi usar li traductiv metode proque lor lingues have un  totalmen altri base quam tis de Europa e America.<br /><br />Li  consequentie de ti statu de coses es tre important por li organisation de  nor propagande. Noi ne va besonar editer libres de aprension por  chascun popul separatmen. It va esser suficent presentar al publica un  excellent manuale scrit solmen in Occidental, usabil sur li du bordes  del Atlantic e li expenses por editiones ne va esser tam grand. Talmen,  it va esser possibil far un ovre perfect, seriosmen perstudiat, per li  colaboration de nor max bon filologos e pedagogos e pri quel on va  posser dir que it es un ovre unic in li historie del lingue  international.<br /><br />G. Bohin.<br /><br />Remarca.<br />Con plesur noi  publicat li articul de sr. G. Bohin, director del «École Moderne»,  Strasbourg, pedagogo qualificat e experientiós in lingues. Li opiniones  expresset certmen es tre rect e merite plen attention de omni  scop-conform Occidental-propagatores.<br /><br />Li Central Comité del  Occidental-Union ocupa se pri li organisation del labores por composir  un Complet Occidental-Grammatica in Occidental e un  Occidental-Crestomatie. Ambi ovres va esser quasi un resumation e  completation del sistematic manuale de aprension direct de sr Bohin. Li  complet grammatica ja es presc finit in manuscrite de sr Janotta e posse  esser publicat in un tom con li crestomatie e li direct aprens-cursu.  Tis de nor colaboratores queles es parat auxiliar in li composition del  crestomatie, es petit comunicar nos to.</p>
<p>&nbsp;</p>
<p>-156-</p>
<p>&nbsp;</p>
<p>Ti libre va esser un bon  vademecum por omnes queles ja possede li lingue impressivmen, sive per  afin lingues natural, sive per studie de un micri manuale in un lingue  national p. ex. che Orientales.<br /><br />On deve transferer omni detal’at  explicationes e paradigmas prolix e altri complicationes ad-in un  complet gramatica in Occidental self. It es vermen li max rational  metode por Occidental e specialmen por su actual stadie de unesim  introduction.<br /><br />Noi advoca nor colaboratores utilisar nor ancor poc  forties commun per concentrar les in li labores necessissim e editer in  lingues national solmen curt o micri manuales. Tales existe ja in pluri  lingues, printat: German, Frances, Tchec, Sved; in preparation: Angles,  Hollandes, Hungar etc. Plu grand manuales es justificat adver anc in  Angles, Frances e precipue German, pro que ti ci lingues es usat quam  international lingues, do libres in ili es studiat anc de interessates  de altri nationes.<br /><br />Apartmen important es un plu complet manuale  solmen por pur german letores pro que por ili Occidental naturalmen es  comprensibil ne in tant gradu quam p. ex. por Franceses o Angleses. Nor  letores save que just un tal manuale bentost va aparir in li german  Occidental propaganda-ovre, li elaboration de quel regretabilmen  retardat se, pro supercargation del co-autores.<br /><br />Nu es in  printería un «Manuale de Conversation e Corespondentie» de L. M. de  Guesnet, quel es composit anc secun li directives del direct metode. It  have 20 págines e va aparir durant ti mensu. Precie fr. Fr. 1,50 plus  fr. Fr. 0,30 porte exter Francia, fr. Fr. 0,15 in Francia.<br /><br />E.P.<br /><br />Saxonic genitive de Jespersen per -n.<br />Prof.  Jespersen ha introductet in su Novial un sintetic tal nominat saxonic  genitive contrari al evolution del hodial lingues. On posse discusser  pri to, ca un saxonic genitive es necessi, proque omni romanic e slavic  lingues ne possede it. Ma on deve conceder que in mult casus un tal  form, existent in li germanic lingues, vell esser util por precision e  curtitá. Li germanic lingues usa por it li finale -s. Do li sam quel nu  in omni modern sistema de L. I. es usat por li plural quam li max apt e  international form por ti idé. Do li adoption del s have cert  desfacilitás, e in un sistema quam che prof. Jespersen excludet se ja  per su in ante statuet principies.<br /><br />-157-</p>
<p>&nbsp;</p>
<p>Li orígine de ti -s ne  es ancor ínrecusabilmen fundat, ma it sembla esser in relation con li  parol sunn (filio). Un process analog noi vide in li modern nómines de  familie: Peters = Peterson. Li psicologic afinitá del conception de  possession e de filio es suficent clar.<br /><br />Prof. Jespersen nu  prende per su genitive saxonic li finale -n, quel es li form del genitiv  in li finnic lingue. Por plu fundar ti un poc strangi finale in un  inter-europan lingue il cita paralel formes D mein, A mine, Sk min, F  mon, e deriva nu in Novial de me – men, e extende ti form al altri  pronómines vu – vun, vus – vusen, nus – nusen, les – lesen etc. On posse  solmen mirar que un conosset linguist posse dir tal coses.<br /><br />Unesimmen  on ne posse posir paralel li germanic formes quam min e li F mon. Li  scrition del F mon per un n es solmen un miscomprense, sammen quam li  scrition F ligne paralel a signe, de L linea (totmen ne egal con L  signum). Ti n in F mon es solmen un fonetic signe del son nasal  introductet in F e Portugales e ne have necos comun con li germanic min,  quel representa un tre antiqui forsan prearic form, quel ne es  caracteristica del pronomine possessiv, ma del personal quel contene it  ancor in mult indoeuropan, p. ex. slavic, lituanic e mem in li turanic  (turco-ugro-finnic) lingues (T min, Est mina).<br /><br />Duesimmen in li  german «des Bären» li finale totmen ne es ti del genitive, ma sammen bon  ti del dative, acusative e mem plurale. Ultra to on anc ne save ca forsan  ti n ne es radical, proque ja in antiqui nordic li parol es björn.<br /><br />Do in omni casu li citat de prof. J. finale de genitiv n in li indoeuropan lingues es adminim un erra.<br /><br />Resta do solmen li argument que n es li finale in finnic.<br /><br />Ma  it es un facte conosset in linguistica que ni pronómines, ni  grammatical flexiones nequande es pruntat che altri lingues. On prende  ex altri lingues precipue substantives, verbes, adjectives, mem  sufixes, ja mult rarmen prepositiones, interjectiones, ma nequande ni  pronómines, ni grammatical flexiones. Li quelc tre poc exemples anc ne  es absolut fundat e posse haver anc altri explication.<br /><br />Do prender li finnic n quam signe de genitiv in un absolut europan lingue es un grav manca de Novial, scienticmen ne defensibil.<br /><br />To  es just sam quam in Esperanto li grec finales -oj, -aj, e mem plu mal  proque grec apartene al fundament de nor occidental cultura.<br /><br />E. de Wahl.<br /><br />Li  present e li altris de nor recensiones de Novial es fundat principalmen  sur li ovre: Otto Jespersen, Ph.D., Litt.D., L.L.D., An International  Language, London, George Allen &amp; Unwin Ltd., Ruskin House, 40 Museum  Street. Price (Postage enclosed): 5 s.<br /><br />De ti libre ha aparit anc  un german traduction de Dr. S. Auerbach che Winter’s  Universitätsbuchhandlung, Heidelberg (Preis 5 RM) e un curt extracte in  dan lingue de Prof. Jespersen self sub titul «Et Verdenssprog» in li  collection «Kultur og Videnskab», V, Pios Boghandel, Povl Branner,  Nörregade, Köbenhavn (1 Kr. dan).<br /><br />Red.<br /><br />-158-<br /><br />Naturalitá e artificialitá.<br />In  un articul «Naturaleso ed artificaleso» Franco Veramido analisa in L'Idiste Français nr 30 e 31 li du fundamental principies de Ido e de  Occidental e veni naturalmen al conclusion que Occ ne have futuritá e  que Ido es li final «solvuro» del question. Li articul quel es tenet in  un simpatic ton, monstra que li autor ancor ne ha totalmen penetrat li  tema e sovente cita coses queles just demonstra lu contrari a to quo il  asserte. Por exemple por combatter li ne totalmen fonetic ortografie de  Occ, specialmen li duplic pronunciation de c e g, il cita quam exemple  de perductet fonetic ortografie li lingue hispan e italian. Il sembla  obliviar que just in ti du lingues li du lítteres c e g, have du divers  pronunciationes!<br /><br />Sammen il di que li etimologic structura ne auxilia li slaves o germanes, proque ili ne conosse li tal nominal extran paroles.<br /><br />Ad  unesim yo vole constatar que un L.I. probabilmen ne es reservat (almen  in li unesim témpore) al analfabetes. Do omni hom in Germania e Russia  leent gazettes conosse un grandissim stock de paroles, e che clar e bon  instruction anc radicas e sufixes queles il save usar. Yo self possede  completmen li du lingues e yo posse dir que li percentage de extran  paroles e parolformativ partes es tre grand, p. ex. in russ  «con-fide-nt-i-al-no, re-volu-t-ion-nyi, form-at-ia, corpor-at-iv-ny,  co-oper-at-iv, re-solu-t-ia, inter-nat-ion-al-ny, com-press-or,  avi-at-or, pro-fess-or, doct-or, san-it-ar, san-at-or-ia, pro-pag-and-a,  con-tri-bu-t-ia etc»; paroles queles conosse chascun russ soldat, anc  li analfabetes. In ti quelc hasardmen prendet paroles trova se ja li  sufixes max usat e qualificat quam tre desfacil in li derivation. Anc  si li ínerudit ne va comprender li finesses del radica «present» e  radica «perfect», il va p. ex. conossente «revolutia – revolutionny»,  totmen per analogie formar resolutia – resolutionny, formatia -  formationny etc.<br /><br />Ma in Esperanto e Ido ti instinctiv metode es  ínpossibil quam yo ha monstrat to ja sovente. On me di, que támen li  ínerudit sempre va far erras in Occ. Nu bon, on mey monstrar me que  almen li erudites ne fa erras in Ido o Esp! Yo e sr Pigal ha monstrat  sufficent vezes que mem ductores de Esp e Ido havent ja long practica  ancor fa grav erras.<br /><br />Un ínerudit person, si il aprende un foren  lingue, sempre va far erras, si il ne have ocasion aprender it  instinctivmen per practica, quam su lingue matrin. On mey solmen leer li  epistules e post-cartes de tal persones scrit in Esp o Ido, e on va  sentir un horrore.<br /><br />Interessant es un logic erra del autor. Il  scri: «Si til nu on aprendet li international lingues precipue per  scrit textu, on deve considerar ti metode quam absolut anormal e  ínnatural, imposat al studiantes simplicmen per li relativ poc diffusion  del lingue … Céterimen li exemple del infante quel apropria se li  conossentie de su lingue matrin solmen per audida, es un suficent  frappant pruva del debilitá de punctu de visa Occidentalistic». Just ci  es li quintessentie del question! Ma li autor oblivia que li L.I. es  essentialmen foren a omnes! E til quande li tot munde ne va parlar ti  lingue quam quasi matrin, it va esser un lingue extran: Altricos es  aprender un lingue</p>
<p>&nbsp;</p>
<p>-159-</p>
<p>&nbsp;</p>
<p>vivent che su parlantes, e altricos  introducter un lingue ancor ne parlat. E ti lingue on va aprender  naturalmen plu per scrit quam per audida. Ma si un vez li L.I. va esser  parlat in omniloc quam su propri e li infantes va audir it in tendri  yunesse e aprender it naturalmen, tande si li grand lingues europan va  introducter un absolut fonetic ortografie, on va posser far to anc in li  L.I. To va esser ne plu desfacil quam in li altri vivent lingues.<br /><br />Ma  yo nequande ha audit que li duplic pronunciation de c e g in A F S P I  (e anc in D Sv Holl) ha causat quantcunc desfacilitá al studiantes. Yo  vell esser interessat far conossentie con tal fenomenal homes!<br /><br />Dir tal coses, es sive bluff, sive manca de índependent judicie, e repetition de formules audit sin pensar.<br /><br />Li  autor concede que li scientic circules ha poc interessat se ye Esp e  Ido, ma il emfasa que li proletariatu seque in grand masses, e Occ ancor  ne ha monstrat, que it es bon por li masses. In li unesim témpores de  Esp e Ido li proletariatu anc ne esset representat inter li adherentes.  Por ili es necessi special manuales e metodes de instruction, necessi  fervent instructores. Tal coses ancor manca che Occ quel ha usat su  unesim 5—6 annus a propri perfectionament e ne a propaganda in li grand  publica.*) Pro to noi ha contentat nos ye li micri claves, queles ha  monstrat se totalmen suficent por persones un poc instructet in medial  scoles. Quande noi va haver lexicos e manuales e bon pedagogos,  instructores, noi va posser interessar li proletariatu. Til tande noi  trova plu util recrutar li scientistes e erudit persones stant in li  conexe international, quo posse esser efectuat plu rapidmen e haver plu  grand valor in li unesim témpore. On deve prender in calcul, que li  metode de instruction de un lingue con li etimologic structura de Occ,  va esser un altri quam ti del altri lingues, e noi sta just in li  elaboration de un tal metode.<br /><br />Li ínmediat comprensibilitá de Occ,  in juntion con grand simplicitá e regularitá de derivation, es un grand  avantage proque it destructe li antagonisme in li cultivat publica,  evocat per li ínnatural e repugnant formes de Esp e Ido. Anc si ili es  adversarios e ne vole saver necos pri L.I., ili comprende Occ, e ili  anc ínvoluntarimen es «passiv» Occidentalistes. Por devenir «activ» e  posser strax scrir, mem sin lexicos, sufice quelc semanes, sovente  quelc dies, quam ha monstrat mult exemples. Do li desfacilitás mentionat  in li articul de sr Veramido es pur fantomes, e yo es cert, que si il  vell dever scrir me «expromptu» e sin lexico un epistul in Occ, yo vell  trovar ta minu erras, quam si yo vell scrir un tal epistul in Ido, quel  yo ha sequet desde su apparition in 1908, do nu durant 20 annus. Noi mey  far li experiment! Un clave yo vell misser gratuitmen.<br /><br />E. de Wahl. Eha 10, Reval (Estonia)<br /><br />*) Nor libres ancor ne es vendibil in li magazines, ma solmen recivibil in Vienna e Reval, e che quelc Occidental-informatorias.<br /><br />Noi  ne fa changes pro variation, ma noi nequande hesita comensar un  mutation, quande it es monstrat, que li nov via es plu bon quam li  anteyan metode.<br /><br />H. Ford.<br /><br />-160-<br /><br />L. s. F.<br />Li  periodico de L. s. F. (Latino sine Flexione) o Interlingua: «Schola et  Vita» (Redaction e Administration: Director Nicola Mastropaolo, Via  Washington 12., Milano 125, Italia. — Abonnament annual: L it. 22, –) in  li ultim numerós consacra spacie a discussiones pri linguistic  questiones. Nu quande on agresse anc altri temas quam matematic, li  superextendet analitisme e primitivisme de Interlingua junt con  antiqui-latin pesositá da sentir se quam impediment e pro to on nu  discusse li question del conditionale. Advere li discussion es vermen  scolastic. Por ne introducter ti omniconosset modo on sive 1) sercha  ínacustomat primitiv cirumscritiones, sive 2) curios auxiliares.<br /><br />P.  ex. 1) «Si li medico (o forsan un medico?) vell esser ci, yo vell  joyar» es expresset in L. s. F. talmen: «Medico non ades, et me non es  laeto» o «ad me dole quod medico es ab».<br /><br />Altris proposi formes quam «me e i scribe» = yo vell scrir etc.<br /><br />On  vide ci clar li pesos ínhabilitá de L. s. F. Un novum in «Schola et  Vita» es, que it publica articules in altri L. I., in Nro 5—6 p. ex.  Neolatine de P. Lundström, un tre desfacilmen comprensibil lingue, con  un sistema de vocal harmonisation u-o-a, o-a-e, a-e-i, talmen que li  unesim finale es masculin, li duesim índiferent e li triesim feminin, e  mult altri arbitraritás.<br /><br />Anc es publicat un articul de Wilbur M. L. Beatty in li totalmen íncomprensibil lingue «Qosmiani».<br /><br />J. P.<br /><br />Solmen  nu noi aprende que prof. G. Peano in Torino, li creator de L. s. F. e  presidente del Academia pro Interlingua (A. p. I.) ye li 27 august a. c.  pervenit a su 70-esim annu. Ye ci ocasion, etsi tard, noi transmisse  al jubileario nor cordial felicitationes e sinceri agnoscion pro su ínfatigabil labores quel il desde plu quam du decennies ha consacrat al  idé de un Lingue International cultural. Prof. Peano have apart merites  por li scientie anc per su matematic ovres.<br /><br />E. P.<br /><br />Li old  parol ja long usat in li lingue, have, quam li old hom un plu grand  contenentie de vive, e pro to es li parol del poet. Li yun e ancor plu  li extran parol es ancor povri ye tal valore, it es li parol del  scientie o del frigid munde.<br /><br />August Pauly.<br /><br />-161-<br /><br />Esperanto-Statistica.<br />Li  oficial organe «Esperanto», Genève in su nr 335—336 (7—8) publica li  resultates del grand Statistica del expansion de Esperanto interprendet  per Dr. Dietterle, Leipzig.<br /><br />Ex ti statistica, fat tre  conscientiosmen, printat sur 25 págines-octav, noi posse ci citar solmen  quelc por nos max interessant resultates.<br /><br />Unesimmen es  interessant que al apelle misset a omni conosset gruppes e associationes  ha respondet solmen 2/3. To monstra que mult tal gruppes ha existet  solmen sur li paper e pro desinteresse ha dissoluet se. Respondet ha  1228 gruppes vice li supposit 1776. — Isolat esperantistes on ha posset  constatar presc 17080. Por li gruppes quel ne ha respondet al apelle sr  Dietterle calcula 5 membres pro gruppe, do junte a su calcul ancor 3000  persones in gruppes. To ne fa mult, ma sembla anc esser fals, proque on  vell dever calcular que almen li demí de ti gruppes ha finit lor  existentie. Talmen in su final resultate Dr. D. calcula 1776 gruppes  (1228 ya ha solmen respondet) con 41751 membres. In total in plu quam  7000 locs in li munde existe in summa 126.508 esperantistes. Ma on save  que in societés, gruppes etc sempre almen li demí es solmen nominal  membres e ne interesse se pri li cose. Mult de ili comprensibilmen  subtene li movement solmen pro li idé, sin occupar se self pri li lingue  e sin comprender it e leer li revúes. Plu efectiv do vell esser  calcular li cifres del editiones Esperantistic, e tande probabilmen li  resultate vell esser fortmen altri. Regretabilmen un tal statistica  manca.<br /><br />Si secun li statistica circa 700.000 persones ha sequet  Esperanto-curses de 10 til 30 letiones, to in null maniere posse esser  criterium pri li númere de conossores. Quo on vell dir si on vell  calcular li conossentie p. ex. del lingue frances secun li numeró del  persones quel in li scoles ha studiat ti lingue durant 2—3 annus. On  vell atinger 50—100 million persones extra li landes parlant F. quam  lingue matrin!<br /><br />Ne sin interesse es quelc indicationes queles Dr.  D. elimina del calcul in su statistica quam fals e sin sense, p. ex. que  in un loc pos 88 curses existe solmen 15 esperantistes o in altri loc  pos 400 curses solmen 60 esperantistes exter li gruppe. Ti informationes  probabilmen deve esser corectet talmen que esset 400 participantes de  curses, ma que solmen 60 ex ili ha devenit esperantistes. To vell esser  ancor un sat bon resultate.</p>
<p>&nbsp;</p>
<p>-162-</p>
<p>&nbsp;</p>
<p>Ma it monstra nos qualmen calcular li  700000 persones.<br /><br />Si on hat occasion vider li generalmen miserabil  conossentie de Esp che su adherentes, sovente anc redactores de revúes,  on va haver un plu just judicie pri li ver expansion e conossentie de  Esperanto. Yo self ha constatat durant un congress, que mem li  functionarios decorat per verdi rosette ne posset comprender Esp e petit  me parlar in li local lingue.<br /><br />Simptomatic es li nota de Dr.  Edmond Privat, que li max rapid crescentie inter 1922 e 1928 certmen  esset a constatar in li circules del laboreros. Ma it es clar que ti  crescentie es attribuend ni al perfection del lingue, ni anc al beson  in ti circules, ma a politic considerationes, por haver un max numerosi  auditorie por extranational propagandistes in meetings. Li circules  vermen interessat in international communicationes, specialmen li  scientie, li comercie, industrie etc tene se ancor tre reservat, e  contenta se per índiferent resolutiones in favor del Esperanto,  scilicet (i.e.) al idé de un L. I., quel in van li Esperantistes  identifica con li sistema de Dr. Zamenhof. In 1886 ti idé esset identificat con Volapük, 1926 con Esperanto. Noi va vider con quo on  va identificar it in 1946.<br /><br />Julian Prorók.<br /><br />Economic e social problemas.<br />Special redactor: Dr. Heinrich Nidecker, 12 Blauenstrasse, Basel, Svissia.<br /><br />Noi  successat ganiar nor estimat coidealist, li sociolog Dr. H. Nidecker,  president del Sviss Ido-Federation, por redacter li present, nov  rubrica, pri quel noi suposi que it interessa nor letores. Ples misser  omni responses e articules relatent al adresse del special redactor.<br /><br />E. P.<br /><br />Li perfect circulation.<br />In  li social órdine reciprocitá es li formul del equitá. Li reciprocitá es  expresset per li prescrition: Fa a altris, qualmen tu vole que on mey  far a te; e in li lingue del economie national: changea vor productes  contra altri productes, compra mutualmen vor coses. Li organisation del  reciproc relationes, to es li tot sociologie! Da al social córpore un  perfect circulation, to es, perfect e regulari change de servicies  contra servicies, e li homan social contracte es etablisset, li labor  organisat.<br /><br />Proudhon.<br /><br />Introductiv remarcas.<br />Noi homes  vive del fructes del terre. Sin li terre nullhom posse viver. Nor  alimentes e altri necessitás del vive es li productes ex du factores:  natural energies provenient ex li suol</p>
<p>&nbsp;</p>
<p>-163-</p>
<p>&nbsp;</p>
<p>e mediat del terre, e nor  propri labor-fortie, quel essaya extraer sempre plu e plu ex li terre.<br /><br />Production.  Noi sempre ameliora li metodes de production per li invention de plu  bon e precisi machines, e to con grand success: noi posse dir que li  production del suficent quantitá de victuales ne presenta alquel desfacilitá. E tamen multis deve carir li max necessi victuales. Max  diligent e activ laboreres ne have decent habitation pro manca de  pecunie. Altris vole laborar, ma ne posse trovar employa; ili deve  chomar e esser subventionat ye li expense de altris, qui self ne have  tro multcos.<br /><br />Ci noi trova li unesim grand problema: qualmen it  eveni que multis labora e támen resta povri, durant que altris, qui ne  labora, vive in abundantie?<br /><br />Change. Tre probabilmen ti problema  ne es un problema de production, ma un problema de change, o un problema  de distribution. Ú es li cause, que li productes ne es distribuet  talmen, que li laborere anc recive su tot producte? Probabilmen, si on  vell posser changear solmen su propri labor-productes, to vell esser li  regul. Ma, ínfortunatmen, in nor social órdine it es anc possibil  changear labor-productes contra alquo quel ne es labor. Ci es, to sembla  me, li sam problema expresset in altri form. Qualmen to es possibil?<br /><br />Si  noi vole trovar li cause de ti ínequitabil change, noi deve examinar  li medie de change, e interrogar, si ti medie vermen es un medie e ne un  impediment del change. Noi do deve profundmen examinar li tot  problem-complex del pecunie e del financies.<br /><br />Ples retornar al  terre e al ressurses provenient ex li terre, anc al mercates, u li  productes oferta se al compratores. Pro quo li homes combatte se in  sempre novi guerres? Pro quo ili ne interauxilia? Ci es un altri grand  problema: li problema del cause del guerres inter li homes e nationes,  quel deve auxiliar se mutualmen. Si noi va trovar li ver cause de omni  guerres, noi anc va posser indicar li ínfallibil remedie, to es li medie  por adducter li mund-pace.<br /><br />Omnicos quo concerne pecunie,  financies, bastament, chomage, stagnation, misere del agricultura,  revolution, guerre, social movimentes e parties, omni ti appartene a nor  tema; noi va esser grat a omnis queles pro interesse va contribuer al  solution de ti urgent problemas per articules por nor social e economie  rubrica.<br /><br />H. N.<br /><br />-164-<br /><br />Anecdotes pri Aristipp.<br />Un  die li grec filosof Aristipp petit li tirann Denis pro salvation del  vive de su carissim amic condamnat. Denis retropulset le e ne volet dar  ti favor. Ma Aristipp jettat se a su pedes. Alcun trovat ti bassesse índigni e blamat li filosof, qui respondet: «Ne es mi culpe, ma ti de  Denis, qui have li oreles ye li pedes!».<br /><br />Un altri die, in  Siracus, Aristipp esset invitat de Simon, li tresorario de Denis. Simon  fa admirar le su splendid palace, de quel li parquete in precios ligne,  esset brilliant quam glacie. Aristipp comensat tussar, poy sputat sur li  visage de Simon, quo mult incolerat li offensato. «Mi amico», Aristipp  dit le, «yo ne vide un loc plu sordid u yo posse sputar».<br /><br />Trad. Ric. Berger.<br /><br />Avise a nor colaboratores.<br />Li  ultim folies del lexico german-Occidental de Joseph Gär es nu dismisset  al abonnates. It es nu desirabil adjunter a ti lexico un liste de  printerras e forsan quelc mancant paroles. Pro to omni usatores es petit  misser tal informationes a E. de Wahl, Eha 10, Reval, Estonia, e quam  bentost possibil, pro que it es necessi bentost ligar li singul cadernes  por posser metter les in vendida in li librerias.<br /><br />E.W.<br /><br />Anuncia.<br />Coidealist  Karl Janotta ha editet in 1921 li ovre «La libro del 100 marveli», un  brochure presc exhaustet e contenent 30 articules facticmen interessant  in Ido. Ti brochure in bell coloros covriment have historic importantie  por li problema de L. I. It es recivibil contra —,60 austrian Schilling  anc del officie de Cosmoglotta in Mauer bei Wien.<br /><br />Subventiones por Cosmoglotta.<br />O. W. Ferguson-Jeffersonville: 2,8 Dol.; Regierungsrat Dr. Mell-Rudolstadt: 10 RM; «Cerka»: 10 Kč. Cordial mersias!<br /><br />Erras.<br />Ples  leer in nr 50 (julí): pag. 101, lin. 3 de supra: ínpremeditat (vice:  impremediat); pag. 103, lin. 3 de supra: va (vice: ve); pag. 108, lin. 1  de infra: ya superflue (vice: ne superflue); pag. 113, lin. 10 de  supra: mundlingue (vice: mudlingue); pag. 114, lin. 18 de supra: in  (vice: il); pag. 115, lin. 12 de infra: arrangeament (vice:  arrageament); pag. 116, lin 3 de supra: demí- (vice: domí-).<br /><br />Eigentümer,  Herausgeber u. Verleger: Gesellschaft Cosmoglotta, Mauer bei Wien,  Verantwortlicher Schriftleiter: Ing. E. Pigal, Liesing bei Wien. Druck:  Milan Nedvídek, Tábor.</p>
</div>
</body>
</html><!--  -->