= Cosmoglotta 1929
:revdate: 2023-04-11
:docdescription: Omni numerós publicat in 1929 \
del oficial organe del lingue international Occidental/Interlingue.
include::common_attributes.adoc[]

// This file is part of project Cosmoglotta (http://ne.alinome.net)
// by Marcos Cruz (programandala.net).
//
// This file is in AsciiDoc format (http//asciidoctor.org).
//
// Last modified: 20230411T1213+0200.

include::about_this_book.adoc[]

// Cosmoglotta A 56 (1929-01) {{{1
== Cosmoglotta A 56 (1929-01)

Annu VIII -- Januar 1929 -- Nr. 56 (1)

ifdef::original-tocs[]

// Contene {{{2
=== Contene

- Opinion de un scientist, de Prof. C. W. von Sydow
- Situation actual, del redaction
- Cronica
- Essentie de Occidental, de E. Pigal
- A nor abonnates, del redaction e administration
- Opiniones

endif::original-tocs[]

// Opinion de un scientist {{{2
=== Opinion de un scientist

// XXX TODO: Confirmar ca efectivmen «occidental», «ido» e «novial»
// es scrit per minuscules in ti articul:

// XXX FIXME: Confirmar original textu de «textes in ido novial»:

Yo es un ancian esperantist e yo posset fluentmen parlar e scrir
esperanto in mi yunitá. Ma con augmentat conossentie de lingues yo ne
posset evitar, que yo trovat su ínnaturalitás repugnant, e pos que yo
fat conossentie con altri projectes de lingue international, existent
tande, yo ajornat mi interesse por li problema al future. Poy venit ido.
Yo videt, que quelc ver ameliorationes esset introductet; e yo pensat,
que it deve esser apt, proque it havet un tot range de scientistes detra
se. Li postulation pri logica sona tre bon, ante quam on ha videt, a
quel consequenties it ducte, si on cultiva logica a conto de psicologie
e san omnidial ration. It es un psicologic errore expresser li nuancies
del signification de un parol per medie de auxiliari síllabes, queles in
se self have null signification e es plu o minu inventet, quam es fat in
ido. Yo es un experientiat pedagog e posse asserter con certitá, que un
ordinari monoglott, sam quam un ordinari poliglott, va trovar li
parol-formationes de ido considerabilmen plu desfacil quam tis de
Occidental. Malgré que yo hat leet ido durant mult annus, yo leet li
unesim texte in occidental, quel venit in mi manus, con considerabilmen
plu grand facilitá quam yo leet li textes in ido novial. E tande yo ne
hat videt un grammatica, ni un singul regul de occidental!

// XXX NOTE: li marca original de págine -2- esset in li sequent
// paragraf:

Ti fact, que occidental es facilmen comprensibil, es agnoscet mem de su
antagonistes. Ma anc aprender scrir occidental es plu facil quam
aprender scrir ido. Quande yo ha provat scrir lettres in ido, it ha
custat me grand penas, ma quande yo ante quelc témpore per occasion
devet responder a un lettre in Occidental, yo posset expresser me sin
desfacilitá, malgré que it esset mi unesim prova. Li secrete consiste ne
solmen in to, que occidental ha conservat omni international
parol-formes, ma anc in to, que on es liberat del ínnatural speculation
concernent chascun parol, quel es li desfacil fortiative de ido. Un
lingue deve esser un natural instrument por li pensa, ma it ne deve
fortiar
nos pensar pensas, queles noi ne besona.

Occidental do es, secun mi opinion, pro su natural construction e su
selection de natural paroles, just li maxim facil e in omni punctus li
maxim bon lingue por li maxim grand númere de homes, specialmen por tis
queles besona un lingue international.
Li grand masses, queles ne have grand interesses
por leer e queles ne have cause o ocasion por viagear in exterlandes o
emigrar, posse viver bon sin alcun extran lingue o lingue international. Tis, queles
besona un lingue international, es, in unesim loc, tis, queles have direct interesse in li
international cultural vive e anc tis queles pro su profession o labor
deve intrar in connexiones con extran nationes. Hotémpore anc li class
del laboreres ha comensat sentir li beson de un lingue international, pro politic motive,
proque solmen per un lingue international on posse utilisar li international congresses.
Ma quant percent del laboreres va self participar in li internationale,
direct o índirect? Yo dubita, esque li númere va esser considerabilmen
plu grand quam li númere del scientistes, queles besona un lingue international. It es
possibil, que li laboreres vell posser contentar se per esperanto por
lor international besonas, e que ido es tro desfacil, ma ni esperanto ni
ido da alcun altri cultural valore quam just ti capabilitá
intercomunicar in un maniere apen suficent, ma ne plu.

Occidental presenta, extra to, un tre valoros linguistic education, quel
es tre usabil por studies de altri lingues. Tis queles pensa pri li
interesses de orientales, deve observar li important auxilie, quel
occidental da les por aprofundation in li occidental cultura e li
europan lingues, ma quo li altri projectes ne posse dar.

Por li scientie it es absolut excludet usar esperanto o su epigones. Li
scientie ne posse abandonar li international terminologie, acquisitet
per labor de secules. Si li monoglottes vell esser tam ínprudent, que
ili vell preferer esperanto, tande li scientie deve haver su special lingue international,
e ti va esser un lingue simil a occidental. Ma constructer e introducter
du different lingues international, por different classes o circules de
interesse, es ya un superflu e innatural metode, nam li monoglottes
posse aprender occidental con li sam facilitá, ma con plu grand
avantage.

Lu rational es sequer li via del scientie.

[.author]
Prof. C. W. von Sydow, Universitate de Lund (Svedia) +
President honorari del Occidental-Academie.

// NOTE: ci esset li marca original de págine -3-

// Situation actual {{{2
=== Situation actual

Li modern tecnica in curs triumfal, ínfatigabilmen labora in eliminar li
obstacules natural del comunication inter li habitantes de nor planete.
Relvia, telegrafie, navigation, aviation, radio etc. fa diminuer e
evanescer li distanties. Témpore e spacie es superat in maniere mirabil.
Nor fantasie ne posse imaginar per quel miracules li ambition Faustin
del homanité ancor va surprisar nos, in television, fonofilm,
express-expedition per roquettes etc.

Ma li ingenierie victorios in soluer desfacilissim subtil problemas in
perfection del comunicationes material, in van attende li rational
superation de un del max grand obstacules del communication spiritual,
i{dot} e. li obstinat barres lingual inter li nationes.

Li introduction de un vivent lingue national quam medie de comunication
inter li popules evoca resistenties pro li national jalusies. Latin, o
un altri mort lingue, ne adapta se al besones del modern vive. In ultra,
omni natural lingue presenta tro mult desfacilitás in aprension. Pro to
divers projectes de artificial lingues ha aparit, queles pretende li rol
de un lingue international universal. Inter ili Esperanto ha atinget
li max grand popularitá.

Con simplic gramatica e primitiv micri númere de vocabules con
derivationes different del scientic nomenclatura international,
Esperanto have divulgation precipue in li strates de popul con minimal
instruction lingual.

In li opposit angul noi vide «Latino sine Flexione» (nominat anc
Interlingua), un antiqui Latin simplificat de Prof. Peano (Torino), con
li historic terminarium classic, ma sin propri derivation-regules, e in
su structura ne adaptabil al besones del modern trafic. Quam monstra su
organ «Schola et Vita», Latino sine Flexione have fautores solmen inter professores con
latin scolation.

In actual témpore Esperanto e Latino sine Flexione es li sol projectes de lingue
international, queles lent e tenaci tamen augmenta li númere de lor
adherentes; ma chascun de ili solmen in su special dominia. Abstraente
de Occidental, li rapid progresses de quel es evident ex nor
publicationes, li altri projectes, quam Ido, ha desaparit ex li public
propaganda.

// XXX NOTE: li marca original de págine -4- esset in li sequent
// paragraf:

Ma noi besona ne du o pluri, ma un lingue international, usabil por omni
classes e omni nationes. It deve esser un
lingue con simplic grammatica e anc con tal regules de derivation per
queles resulta in form ínmutilat li paroles international del scientie.
Un tal lingue del aurin medie es Occidental, per que it have li
avantages del du extrem-solutiones, Esperanto e Interlingua, ma anc
evita lor mancas.

Occidental per su transparent structura etimologic fa accessibil anc al
proletario li comprension del special términos technic e aperte le li
porta al ínmediat studia del scienties, queles per un lingue quam
Esperanto resta le cludet sam quam antey. Til nu li scientie es li
dominia reservat solmen a un classe de homes queles have témpore e
medies por studiar durant mult annus li lingue Latin. Ma Occidental
rupte ne solmen li mures vertical inter li nationes, ma anc li mures
horizontal inter li classes e con jure merite li atribute: Democratic
Latin.

«Ido», pos un remarcabil publicitá de 20 annus nu es dissoluet per li
propaganda de Occidental. It posset persister in li concurrentie de
Esperanto, ma córam li plu perfect Occidental, Ido ha fat capitulation,
sacrificante se al devises queles it ha inscrit sur su banieres:
«Nultempe perfekta, sempre perfektigebla» e «Stagno esas morto, progreso
esas vivo».

Li majorité del anteyan idistes, desilusionat, ne havet li corage denove
transformar se e ili retirat se del propaganda. Li altri, micri númere
de activ idistes por queles li ocupation pri li problema es ne un bell
lude in líber hores, ma un eminent mission homanitari, in grand parte ha
transit a Occidental. Ma li popul idistic ha desaparit del scene.

Tal cose evenit anc in Volapük che li aparition de Esperanto e talmen it
probabilmen va esser anc che li fine de Esperanto. To sembla esser un
pessimistic prospect. Ma li publica vocat del lingue international es ne li poc
participantes in li actual movementes del lingue international, ma li homanité por quel
li lingue es destinat, e de quel li númere es plu quam 1000uplic plu
grand quam ti de omni adeptes de Esperanto, Ido, Latino sine Flexione etc. Pro to it es
plu rational, e nor amicos va aprobar nos, si in futuritá noi va ocupar
nos precipue pri li direct aplication de Occidental in li neutral
publica interessat, in vice dissipar nor forties in van polemica con
altri lingues artificial.

// XXX NOTE: li marca original de págine -5- esset in li sequent
// paragraf:

In li annu passat li attention de quelc persones inprofundat in li
problema esset captet per atender li nov Ido-reform-project «Novial» de
professor Jespersen, conosset linguist e ex-presidente del Ido-Academie.
Ti epilog al tragedie de Ido nu
anc es in liquidation e ne posset frenar li marcha de Occidental. Novial
demonstrat mem al devoet adherentes de su estimat autor, que li qualitá
de creator e explorator rarmen es incorporat in un person. Novial
monstrat quant on ancor posse atinger per un sistema con rigorosmen
perductet fonetic ortografie, unisensitá e altri principies queles desde
Volapük on credet quam tabú por un facil lingue international, ma queles
in fact ne existe in li vive del lingues.

Li negativ resultate de Novial al ultim vez admoni que li rect via in li
natura es li via de minimal resistentie e que to es just anc in li
natura del lingues. Ma anc un lingue constructet deveni un lingue vivent
in li moment quande it intra in usation general.

Li constant aprobationes just ex circules ínprejudiciat del neutral
publica confirma que li via de Occidental es rect. Su successes apare
tam plu mirabil si on egarda que Occidental ancor ne have un complet
manuale de grammatica, persequente su evolution quam un natural lingue,
quel es deposit e fixat in li regulariums «a posteriori» del grammaticos
solmen pos líber crescentie inter su unesim usatores.

// XXX NOTE: li marca original de págine -6- esset in li sequent
// paragraf:

In li actual moment es max sensibil li necessitá de un medie de relation
inter li popules de Europa, quel es lacerat per discordies, doanes e
altri obstacules de comunication. Si noi va haver un tal medie in un
lingue quel funda se sur nor occidental cultura e customes, un parte de
ti obstacules vell esser removet. Ma ti lingue va expander se extra
Europa-America anc al Orient. To anc por li orientales va esser un grand
avantage, pro que Occidental va esser por ili deciplic plu facil quam
angles o frances e in ultra aperte les li aquisition de nor
civilisation. Ma li autor de Occidental ne pretendet un mundal expansion
e valore, e pro to il ha dat a su lingue li modest nómine de to quo it
representa. Es-que it va devenir li mundlingue, li Cosmoglotta predit de
nor estimat Protector, Professor Guérard, noi espera it. Ma quant
lingues ja ha nominat se mundlingues o international lingues queles
ne-quande havet mem un sol adherent ultra su autor? Mem si li max alt
aspirationes va esser atinget, nor lingue in essentie va esser un lingue
occidental. Anc Esperanto, Ido etc ne es oriental o neutral o plu
universal quam Occidental. Ili es solmen minu europan, minu cultural e
minu natural. Solmen li pretensiones esset plu grand. Ma quam Propertius
dí: «In
magnis et voluisse sat est» (In grand coses anc li vole es suficent).

It es un erra creder que «Li bon prepara self su via», si omnes procede
secun ti sententie per atender li comensa del altres. Li max sublim idés
e desires ne avansa e es condamnat al perition, si ili ne es proclamat,
defendet e propulset in ínfatigabil combatte de su pioneros. Noi advoca
omni conscientios interlinguist studiar li conception occidentalistic e
colaborar in nor just fundat Occidental-Union, infortiante li parole
vocat in li munde per li porta-voce de Cosmoglotta, quam li artist ha
simbolisat it in li Ornament del frontispicie de nor novi-vestit revúe.

[.author]
Redaction

// Cronica {{{2
=== Cronica

Societé Occidental, Uppsala, Svedia, havet session li 4 novembre sub
presidentie de sr Albert Haldin. Desde su comensa li societé ha intentet
unir omni sved occidentalistes, e nu on resoluet fundar li SVENSKA
OCCIDENTAL FÖRBUNDET (Sved Occidental-Federation). Li sequent direction
esset electet: Docent C. W. von Sydow, Lund (president), Apotecario
Albert Haldin, Eskilstuna (vice-president), Dr. C. E. Sjöstedt, Uppsala
(secretario e cassero), Lector Nils Sund, Göteborg, e Cand. Lare
Dahlerus, Uppsala.

C{dot} E. S.

THE BRITISH OCCIDENTAL-SOCIETY, fundat in novembre, ha just editet per
su secretario Eric Biddle (ex-presidente del Chester Esperanto-Society)
un bell equipat brochura propagatori intitulat «The problem of an
International Language and its solution in Occidental, the language of
international words» con un curt grammatica, comparationes inter
Occidental e Esperanto, specimenes de Occidental etc. Precie 4 d. Li
exposition del conception occidentalistic es convictiv e li form es
modellic. -- Li annual contribution por «The British Occidental
Society» (18, Meadows Lane, Chester, Anglia) es 5 shillings. Li membres
recive: 1. li revue Cosmoglotta, 2. li bulletin del Societé, 3.
instruction gratuit de Occidental per corespondentie.

// XXX NOTE: li marca original de págine -7- esset in li sequent
// paragraf:

KOSMOS, organ de «Gesellschaft der Naturfreunde» (Societé del
natur-amicos), un del max difuset german revúes popular-scientic,
Stuttgart, decembre, per iniciative de su editor,
entusiasmat adherent de Occidental, sr Hofrat Walther Keller
(Franckhsche Verlagshandlung) spontan e gratuitmen insertet un impressiv
reclam-anuncia in Occidental por Occidental e Cosmoglotta. Noi
cordialmen mersia pro ti generos e efectiv propaganda por nor idé.
«Kosmos» es in letion in omni superior scoles del german landes e li
clar-vident action de su estimat editor certmen va augmentar li númere
del qualificat interessates de Occidental.

// XXX NOTE: li marca original de págine -8- esset in li sequent
// paragraf:

SCIENTIA, revúe international de sintese scientific, Milano, Italia,
decembre, publica un anuncia in Occidental por Occidental e Cosmoglotta,
simil a ti aparit in «Kosmos». Inter li collaboratores de «Scientia» es
citat li sequent conosset nómines de scientistes: Abbot (Washington),
Brentano (München), Chwolson (Leningrad), Cvijič (Belgrad), De Martonne
(Paris), Eddington (Cambridge), Einstein (Berlin), Freud (Wien),
Hirayama (Tokyo), Innes (Johannesburg), Jeans (Cambridge), Jespersen
(Köbenhavn), Meillet (Paris), Nernst (Berlin), Ostwald (Leipzig), Riebet
(Paris), Strömgren (Köbenhavn), Wundt (Leipzig) etc. -- «Scientia»
publica li articules in li lingue de lor autores e junte al textu
principal un suplement includent li traductiones frances de omni
articules non-frances. Chascun traduction es revidet per li autor. Tamen
to es un tre ínpractic procedentie, quam monstra pluri miscomprensiones
del extran lingue queles noi per hasard ha trovat durant perfoliar un
tal 100-paginal caderne del reputat revúe. Certmen li usation del
frances quam lingue redactional por un scientific revúe hodie ja ne es
suficent, pro que mult scientistes scri lor ovres in li lingue angles.
Ma altres usa anc german, mem hispan. Includet li lingue local, italian,
ergo quelc partes de ti revúe es redactet in 5 lingues, un tre
íneconomic publication, si on regarda que li max mult paroles scientific
de ti lingues es quasi identic o es different solmen per un micri
modification in li ortografie e in li finales. Li traduction in
Occidental es just li form medial inter ti mundlingues. Pro to
Occidental es li ideal lingue por li comunicationes redactional e por li
suplementes de resumés de tal revúes international. Li custas e
mis-traductiones blamabil va esser diminuet tre remarcabilmen. Prof.
Eugenio Rignano, li director de ti revúe, fundat del Societé Italian por
li Progress del Scienties, del italian Ministerie del Public Instruction
etc, es un ingeniero e, quam tal, líber de prejudicies in organisar in
maniere rational
li publicationes international del scientistes. Noi espera que il ne va
ignorar li avantages apart de Occidental por li special dominia de su
meritosi activitá.

PESTER LLOYD, Budapest, 8 septembre, sub titul «Eine neue Weltsprache»
(un nov mundlingue) publica un recension de «Novial» ex li plum de Prof.
Dr. phil. M. Rubinyi. Li recensent sublinea que grand linguistes quam
Schuchardt, Thomsen e Meillet ha enunciat se por un lingue international
artificial e it es vermen sensational que Jespersen, li max bon conossor
del lingual vive, ne solmen pleda por it, ma mem self ha creat un
project, Novial. Prof. Rubinyi continua: «Adver per to es fat li unesim
demí del labor. Ma manca ancor li duesim, probabilmen foren al anim del
explorator: li propaganda. In passat projectes noi ha videt un
propaganda quel nos fat pensar al activitá profetic e religios. Esque on
posse attender un tal cose de Jespersen? Apen …».

// XXX NOTE: li marca original de págine -9- esset in li sequent
// paragraf:

PESTER LLOYD, 9 novembre, per un duesim articul sub titul «Die Frage der
Weltsprache» de Axel Wästerland, refere al sam tema. Noi extrae li
sequent passus: «Certmen it es extrem joyant que un del max prominent
linguistes publicmen declara se por li interlinguistica. Per to il ha
legitimat li problema in circules scientific e il compulse li collegos
tractar it in maniere serios e scientific. Tamen per Novial ancor ne es
enunciat li ultim parol in li question. Ti project in contrari sembla
esser mem un regress in comparation a Occidental. Novial es fundat sur
li principie de Volapük e Esperanto de un absolut fonetic ortografie.
Jespersen totalmen extermina ex li alfabet li lítteres c, z,
substituente a ili: s. In ultra il elimina li duplic lítteres. Per to il
recive paroles ínreconossibil: sent (cent), sene (scene), mase (masse),
kase (casse), pase (pace), sedo (cession), sink (5) sinke (zinc) etc.
Prof. Jespersen ha transprendet de Ido un fals schematisme per quel li
aspect del international paroles es mem plu mutilat: empereria
(imperia), homaro (homanité), elektreso (electricitá), korektiso
(corectura) etc. On naturalmen posse inventer sempre nov lingues con nov
o ancian principies. Ma li question cardinal es li introduction de un
artificial mundlingue. Per ti question ha naufrageat Volapük e nu
semblabilmen anc Esperanto, pro li repulsion e passiv resistentie del
publica, malgré li disposition favorabil por il idé in general. Un
lingue quel mutila li
paroles international-conosset por comun europan nationes cultural,
nequande va esser introductet generalmen in li publica. In altri látere,
on con jure demanda regularitá e simplicitá del grammatica e del
parol-derivation … Li problema del lingue international hodie es ne un
lude con ínrealisabil principies ma un problema biotecnic, quel postula
un solution practic. Ma li labor de Prof. Jespersen have un ínevaluabil
valore pro har monstrat que un apt solution del problema ne es trovabil
in li ancian via de rigoros fonetic ortografie e schematisme, pos que li
prim fonetico de nor dies ha exhaustet ti principies til possibil
límite. Li ver solution del future es situat in li direction de
Occidental, quel lingue Jespersen self agnosce quam li max important e
de quel il ha pruntat mult idés …». Li articul fini per textus
comparativ in Novial e Occidental.

A BIS Z, bulletin por Scheithauer-stenografes, Leipzig, nr 16, recense
il nov german propaganda-brochura (Occidental, gemeinverständliche
europäische Kultursprache für den internationalen Verkehr …) e adjunte
li sequent paroles de su editor Karl Scheithauer: «Contrari al lingues
artificial, Occidental prende ne solmen su paroles ma anc su formes
grammatical ex li linguage del europan popules. Li consequentie de ti
qualitá es, que il aprension de Occidental postula solmen un minimal
labore por omni europanes con lingual instruction … Ma omni laborero
con education elementari per chascun parol Occidental aprende un parol
quel on comprende de Volga vers west til San Francisco … Li laborero
qui con dolore indige li conossentie de altri lingues, mey studiar un
vocabularium german-occidental: il acquisite per to li extran paroles
queles il sempre incontra in li litteratura german; e per chascun parol
il intra in sempre plu intim contact con li tot cultur-munde
Occidental».

LE SEMEUR, Santiago de Puriscal, Costa Rica, Central America, nr 13, in
du págines reproducte in Occidental li articul complet «Avantage del
lúmine ultravioletti e desavantage del fenestres vitrin» de
Regierungsrat Dr. Mell in Cosmoglotta nr 46. Sr Miguel Palomares, li
editor de ti revúe, quel til nu usat li lingues angles, frances e
hispan, reconosse li utilitá de Occidental quam lingue panamerican e
inserte anc su noticies redactional in Occidental.

[.author]
E{dot} P.

// NOTE: ci esset li marca original de págine -10-

// Essentie de Occidental {{{2
=== Essentie de Occidental

Qui in li divers revúes interlinguistic (Korespondens Internasional,
Progress, The International Language, Progreso, Discussiones de Academia
pro Interlingua, Lingua Internationale, Kosmoglott, Cosmoglotta etc.),
queles servit quam fontes del present articul, retroseque li labores de
Wahl til lor orígines, ti va constatar, que li autor de Occidental ja in
su unesim publicationes esset un consequent representante e Protagonist
del strict naturalitá del futuri lingue international; ma in contrast a
altri interlinguistes del camp naturalistic, Wahl ha sempre accentuat
que ti ci naturalitá deve accordar con plen regularitá del structura del
lingue.

// Naturalitá e regularitá in li deverbal derivation {{{3
==== Naturalitá e regularitá in li deverbal derivation

Li autores del divers projectes de un lingue international ha sempre
efortiat atinger sive max grand regularitá (i. e. poc e simplic
regules), sive max grand naturalitá (i. e. acomodation al formes del
lingues natural). In general on havet li opinion que li un postulat
posse esser satisfat solmen per li detriment del altri.

Apu li «Mundelingue» de Julius Lott, del ancian ductor de Volapük in
Austria, li lingue «Universal» del german Professor Dr. H. Molenaar es
un del plu natural sistemas de un lingue international. In su exterior
aspect it es tre simil a Occidental; ma li grand manca de Universal es,
quam su autor self confesset, que it ne posset soluer li problema de un
regulari e tamen natural derivation deverbal. Pro to noi trova in li
vocabularium de Universal centes de ínregulari derivates de verbes,
quam: abdiker, abdikazion; admoner, admonizion; afliger, afliktiv,
aflikzion; aserter, aserzion; diferer, diferent, diferenzial; solver,
solubl etc.

Ingeniero Rosenberger in Leningrad anc vanimen penat trovar simplic
regules derivativ por li paroles international conosset; in su project
«Idiom Neutral» il ha evitat ti desfacilitá, substituente compilates
arbitrari quam definasion, konstruktasion al international paroles quam
definition, construction.

Nequí del lingue-autores ha examinat plu profund, esque it ne vell esser
possibil trovar quelc simplic regules por reciver facilmen e regularmen
li derivationes conosset in li tot munde. Unesimmen in Occidental ti
desfacilissim problema es soluet in maniere satisfant.

// XXX NOTE: li marca original de págine -11- esset in li sequent
// paragraf:

Wahl ha fat atenter, que in li paroles international agitation,
agitator, agitatori, agitabil; creation, creator, creatura; position,
positiv; definition, definitiv etc. li tema verbal ne es agit-, cre-,
pos-, defin- etc., ma agita, crea, posi, defini etc., pro que li sones a
e i apari anc in li derivationes. Li conservation de ti finales vocalic
in li tema verbal es tre important por li derivation regulari de omni
vocabules international. Ili es quasi li fil de Ariadne in li semblant
cáos de inregularitás. Aprender li temas verbal con ti vocales, ne causa
apart desfacilitás, nam ti persones, queles ancor ne conosse li vocabul,
deve aprender it quam nov, junt con li vocal. It es vermen índiferent,
aprender quam tema e infinitive secun Occidental li formes defini, resp.
definir, o quam por exemple secun Ido: defin,
definar. Mem si on ha obliviat li vocale, on retrova it facilmen per
derivates, queles on ha rememorat se. Talmen on posse reconstructer per
conversation: conversar, per petition: petir, per decoration e
decorativ: decorar, per addition e additiv: addir, per diferent e
diferential: diferer etc. Si li derivate international ne contene un tal
vocal, por exemple: adoption, adoptiv; fractura, fraction; conductor,
conduction, conductiv; actor, action, activ, in ti casus on intercala
inter li verbal tema e li finale -r del infinitive un -e-: adopter,
fracter, conducter, acter.

Li representantes del divers systemas interlinguistic pena ja desde 40
annus, sin har posset trovar ti solution del verbal problema, nu aparent
tam simplic, li ver ove de Columbo in li interlinguistica. In Occidental
noi vide nu perfinit li inregistration del natural international
derivates in un simplic e regulari systema, sin necessitar deformar li
international derivates, quam to ha evenit in Esperanto, Ido, Idiom
Neutral etc. Por posser adaptar li paroles al arbitrari systema de
derivation, ti lingues ha devet crear un grand masse de nov, exotic
formationes. Altrimen on adoptet milles de international derivates in li
vocabularium quam temas autonom (índependent). Sovente on trova li du
formes paralel por li sam notion, li form international e li autonom.
Esperanto have por exemple vice observatoria observejo e observatorio
(li accentu sur li i!), vice redactor redaktisto e redaktoro, vice
publicar publikigi e publici. In Ido ti duplicates (nominat anc paroles
Mackensenic) es mem plu frequent: regulilo apu regulatoro, enkasigar apu
inkasur, toxikizar apu intoxikar, garnisajo e garnituro.

Occidental es li unic idioma quel per su ingeniosi sistematisation e con
poc regules ha fat órdine in ti cáos. Omni international vocabules
conosset e precipue de grec e latin orígine quam aviator (Esperanto:
aerflugisto{blank}footnote:[Omni vocabules citat de Esperanto es prendet ex li autoritativ
lexicos de Paul Bennemann, editet de Ferdinand Hirt & Sohn in Leipzig, o
ex «Esperanto», oficial revúe de U. E. A. (Universala Esperanto
Asocio).],
salvation (Esperanto: savado), expedition (ekspedado),
additiv (adicia), executor (ekzekuciisto), creatura (kreitaĵo),
multiplicand (multobligato) etc., in Occidental ne es forenes, queles on
ha adoptet pro pietá o inertie, e queles on trova in manca de apt
regules de derivation solmen in li lexico, quam in «Latino sine
Flexione» (anc nominat Interlingua) de Professor Peano, ma ti paroles es
transparent derivates del temas propri a Occidental.

Altri autores de un lingue international, quam Samenhof e Couturat, ha
declarat in antey li lingues natural quam ínlogic e ínregulabil, e ili
composit un nov, artificial schema grammatical, quasi un lingual lette
de Procrustes, in li cadre de quel ha esset presset li parol-images
originalmen tam intim a nos. Unesimmen li ovre de Wahl demonstra, que in
li vivent lingues existe plu mult sistema e regularitá, quam in li
circules interlinguistic on esset pret til nu a admisser. It ne es
necessi «far» nov «rational» lingues quam Esperanto, Ido etc. Li
inventores de tal projectes, queles departe del negativ resultat de lor
studie del lingues natural, ne posse successar obtener li general
introduction de lor lingues contra li psicological resistentie del
nationes.

// NOTE: ci esset li marca original de págine -12-

// Tema perfectic {{{3
==== Tema perfectic

It posse frappar latinistes, que Occidental sovente selecte quam tema
radical del verbe li tal-nominat supinal form o, quam Wahl nomina it, li
tema perfectic, i. e. li radical del latin participie perfect. Talmen
Occidental have «restricter» vice latin _restringere_, «percepter» vice
_percipere_, «producter» vice _producere_. To es ne arbitrari e have su bon
motives. It ne es admissibil haver in li lexico du temas por li verbes
ínregulari in latin, un tema presentic e un tema perfectic, quam it es
li casu in Latino sine Flexione, in Reform Neutral, Universal etc.

Occidental prende solmen li tema de perfect che ti verbes, queles have
un tal special, pro que it es usat precipue in derivationes. Ja in latin
on posse constatar li substitution del tema presentic per li tema
perfectic, por exemple cantare vice canere, saltare vice salire. In li
romanic lingues tal transitiones es mem plu frequent: por exemple li
frances have infecter, contra que in german on di infizieren secun li
latin inficere; o frances accepter, german akzeptieren, latin accipere.
Max extendet es ti developation in angles: to discuss (Occidental
discusser), latin discutere; to confuse (Occidental confuser), latin
confundere; to suggest (Occidental suggester), L suggerere; to protect (Occidental.
protecter) L protegere; to correct (Occidental correcter), L corrigere; to act
(Occidental acter), L agere; to construct (Occidental constructer), L construere; to
compress (Occidental compresser), L comprimere; to conduct (Occidental conducter), L
conducere. Li lingue angles ha format temas presentic ex perfectic temas
mem del regulari a-conjugation: to moderate (Occidental moderar), latin
moderare; to educate (Occidental educar), L educare; to inundate (Occidental.
inundar), L inundare. Ti exemples comparativ demonstra, que quáncam
Occidental es plu avansat in li evolution del verb quam li romanic
lingues, it ne eat tam radical in ti direction quam li lingue angles o
li project «Glott» de ingeniero Petrashevich, quel have ego amat vice yo
ama.

// Static e dinamic verbes {{{3
==== Static e dinamic verbes

In li grammatica es usual classificar li verbes in transitiv,
íntransitiv, reflexiv, neutral etc. Ultra ti extrinsic classification,
quel have poc importantie por li verbal teorie del lingue international,
Wahl repartit li verbes in li du sequent gruppes: 1. verbes static e 2.
verbes dinamic. Li classification del verbes secun ti psicological
vis-punctu have grand importantie por li regulari derivation del natural
international vocabules de latin orígine.

Li verbes static monstra un statu constant e permanent, por exemple
esser, consister, concordar, perseverar, provenir, conosser. Li verbal
substantives static es format per juntion del sufix -ie al participie
del present{blank}footnote:[Por nov letores noi repeti: On trova li participie de present per
adjunter al tema presentic (i. e. li presente de indicative) li sufix
-nt, pos -i- li sufix -ent. Li tema presentic on trova per omission del
finale -r del infinitive; ergo por exemple: distar, dista, distant;
consister, consiste, consistent; provenir, proveni, provenient.]:
distantie, existentie, provenientie, diferentie. On ne
scri difference o differenz, pro que on deriva regularmen de diferenti-e
li ulterior formes: diferenti-al, diferenti-ation etc.

// XXX NOTE: ci esset li marca original de págine -13-

Li verbes dinamic indica, que alquo eveni, es fat, que un mutation del
statu es executet: finir, scrir, parlar, rotar, tonder. Verbal
substantives dinamic es derivat per juntion del sufix -ion al tema
perfectic{blank}footnote:[Li tri simplic regules por obtener li tema
perfectic es:
pass:p[ +]
pass:p[ +]
1) On omisse li final -r o -er del infinitive: indica-r, fini-r,
devo-er, evolu-er, distin'-er, vid-er, tond-er, respond-er, curr-er,
adher-er, construct-er, miss-er, insert-er, act-er, rupt-er; 2) si li
ultim líttere es un vocal o n', on adjunte -t: indica-t, fini-t,
devo-t, evolu-t, distin'-t; 3) si li ultim líttere es d o r, on muta
it a s: vid: vis, respond: respons, tond: tons, curr: curs, adher:
adhes; in omni altri casus li rest es li tema perfectic: construct,
miss, insert, act, rupt.
pass:p[ +]
pass:p[ +]
Qui ha aprendet ti tri simplic regules, ti ha superat ja li demí parte
del «desfacilitás del grammatica» de Occidental. Tamen li grammatica de
Occidental es forsan 50plic plu facil quam ti de un lingue national.
pass:p[ +]
pass:p[ +]
Per li aplication del notion «tema perfectic» Wahl recivet per simplic
maniere li natural international derivates til decimilles. Omni
ínregulari verbes latin (exceptet ad maxim un dozen de rarmen usat
verbes) talmen es regularisat, e on posse far bon regulari
noviformationes ne contrariant a nor lingual sentiment.]:
rotation, destruction, indication, insertion, action, o
substantives, queles indica li statu atinget per juntion del sufix -ura:
structura, ruptura, tonsura.

It es evident, que per li evolution mult paroles con -ion recive un
sense plu concret; tande ili indica ne solmen li action, ma anc li
metode, resultate, loc etc., por exemple construction, redaction e
altris; ma tal derivat (metaforic) significationes existe mem in li «max
logic» lingues artificial. Talmen anc in Esperanto, li paroles redakcio,
kunveno, etc. significa action e persones. Anc li límite inter verbes
static e dinamic naturalmen ne es absolut strict; por exemple on posse
derivar de tolerar tam tolerantie quam toleration, de queles li
diferentie significativ es minimal.

// Leges de vive {{{3
==== Leges de vive

In li vive del lingues dicta ne rigid principies matematical, ma li
leges del vive: psicologie e fisiologie. Li mundlingue ne deve servir a
parlar secun regules chimeric de un logica algebraic, ma a
intercomprender se in maniere facil. Matematica have necos comun con
lingue. Li permanent ignoration de ti simplic fact ha tre nocet al
developation del mundlingual problema. Per algebra on posse soluer por
exemple problemas del fisica e del astronomie, ma ne problemas del
linguistica. Li logica es li max desfacil metode de pensar, e pro to it
es tam rarmen usat. It apari solmen in occasion de nov factes, quande on
ne posse acter secun instinct e custom. On ne posse parlar, si on deve
continualmen reflecter, qualmen logicalmen formar li paroles. Solmen si
on usa li just vocabules quasi instinctivmen e parla plu secun frases
fix, in ti casu on posse directer li tot attention al materie self. Ma
por atinger ti ci natural, instinctiv parlada, on deve sequer li leges
natural, queles monstra nos li psicologie; ili es custom e analogie.

Ti lingue va esser aprendet max rapidmen, quel contene li max usual
formes, e li max facil parolformation es ti secun expressiones ja
conosset international.

// XXX NOTE: ci esset li marca original de págine -14-

// Principie de monosemie {{{3
==== Principie de monosemie

Un principie amat del representantes del absolut logica in li lingue es:
un parol -- un notion; un notion -- un parol. Ma to es un reva
ínrealisabil. Ti constatation fa su via pos 40-annual experientie nu anc
che li esperantistes. Li redactor del difuset revúe semanal «Heroldo de
Esperanto» scri in li numeró 3 de 1928: «Regretabilmen li principie «Un
parol, un signification» es ruptet plu quam un vez anc in Esperanto. Li
cause es, que Esperanto (til cert gradu) es un lingue natural. Li afere
tamen ne es dangeros; nam presc sempre li contextu escarta omni dúbita.
Comprensibilmen apartene a vos, sive usar, sive ne usar alcun expression
con signification dubitativ.»

It es evident, que on ne posse extirpar ex li lingue international li
vocabul sol (D allein, A alone, F seul) sin grav consequenties, pro que
it es inradicat in li international vocabularium per li derivates
solitá, solitari, soliloquie, solo, solist, desolat. Apu tis existe anc
un serie de scientic términos quam solari, solar-constante, solarisar,
insolation, solsticie, e li parol vulgari parasol, in queles li radica
sol significa nor stelle dial, in Occidental anc scrit sole. It vell
esser un barbarism exterminar ti parol existent per su derivates
international e introducter por exemple quam Esperanto e Ido li vocabul
suno (de D Sonne e A sun, a pronunciar circa «sann»), solmen por
satisfar li principie supra citat.

Li scientie pruva, que li lingues have in contra li tendentie al
polisemie (i. e. multisensitá). Si un lingue vell har executet li
principie de absolut monosemie (i.e. unisensitá), it vell haver
milliones de vocabules e ergo ne posse esser parlat. E mem si un lingue
artificial vell esser hodie strictmen monosematic, deman in li usada
practic in li munde ti principie vell esser ruptet{blank}footnote:[Ex li
dissertation fundamental del scol
naturalistic-interlinguistic: «Psicologic e sociologic caractere del
lingues» de Mag. A. Z. Ramstedt, Cosmoglotta nr 39, 40.].
Anc Esperanto ne
posse evitar omni expressiones de sam son por divers notiones (i. e.
homonimes) malgré mesures radical. Por exemple li Esperanto-radica bor
have li du significationes «forar» (de it perforation) e «bor» (li
element chimic). «Paneuropa» es nominat in li Esperanto-litteratura
Paneuropo; ma ti vocabul significa secun li Esperanto-logica «Europa de
pane» (D Broteuropa, F Europe de pain, etc.) e ne li international
«Paneuropa», i. e. in rect Esperanto: Tuteuropo. In plu secun li regules
de Esperanto li parol neebla posse significar tam «impossibil» quam
«negabil», un homonim, quel certmen posse causar miscomprenses.

Comprensibilmen precipue un mundlingue deve esser precis e evitar
homonimes secun possibilitá. Ma Esperanto dis-hacca li nod gordian per
deformationes quam plateno por platine (li parol «platino» vell posser
esser confuset secun li opinion del autor de Esperanto con «seniora
Plato»?), faruno por farine (quel existe in li lingues original solmen
con li radica farin-), pordo por porta (pro que in Esperanto li vocabul
porto quam verbal substantiv de porti (Occidental portar) significa portation,
portada), etc.

// NOTE: ci esset li marca original de págine -15-

// Fonetic ortografie {{{3
==== Fonetic ortografie

Un simil prejudicie, quel esset tre nociv por li developation del
mundlingue, es li ínconsiderat aplication del doctrina: un son -- un
signe, un signe -- un son. Existe ni un lingue natural, ni un
artificial quel sin restriction posse satisfar ti postulation. Dr
Samenhof ha eliminat in Esperanto li líttere x, pro que it representa du
sones, e il scri ks o kz vice x. Ma il ne havet ti scrupul pri li
líttere c, quel deve esser pronunciat: ts. It vell esser plu consequent
scrir in Esperanto apu eksperimento e ekzegezo (in Occidental experiment
e exegese) anc «tsaro» e ne caro (in Occidental tsar). Li grammatica de
Esperanto postula pronunciar li líttere «n» per li punta lingual; tamen
null hom posse pronunciar rapidmen e in durada li n in danko (mersí) e
in vango (guancie) altrimen quam per li pálate e ne quam li n lingual in
dento (dent).

Un lingue con ortografie absolut fonetic deve haver un alfabet con plu
quam cent lítteres; un tal alfabet (e on ja ha fat pluri tal projectes)
ha solmen sciential valore e aplicabilitá. In li practica comun e
omnidial it ne es usabil, sive pro li desfacilitás ínsuperabil del
aprension por li grand masses, mem de erudites, sive pro li enorm tecnic
e economic impedimentes de su general aplication.

Li introduction de un lingue international incontra ja suficent mult
impedimentes exterior; ergo it ne vell esser prudent augmentar íncautmen
ti impedimentes de interior per li postulation de rationalistic-teoric
principies, de queles li valore practic es solmen fictiv, quam noi
demonstra in infra.

// Duplic pronunciation del líttere c {{{3
==== Duplic pronunciation del líttere c

Li duplic pronunciation de c in Occidental es general conosset in
paroles international quam concert, criticisme etc. Malgré que li
lingues italian e hispan ha tre fonetisat su ortografies, ili tamen ne
procedet tam radicalmen pri li scrition de c quam por exemple li nov
german ortografie basant sur li decisiones del «Ortografic conferentie»
de junio 1901, in quel ha cooperat li guvernamentes de Germania, Austria
e Svissia.

// XXX NOTE: li marca original de págine -16- esset in li sequent
// paragraf:

Li lingue international va esser aprendet in comensa quam lingue extran,
e precipue per scrit; e just in li scritiv aprension de un lingue extran
li demonstration del relationes derivativ, i. e. li etimologic conex del
paroles presenta un grand simplification e facilisation. Ma just tal
connexes derivativ es totalmen destructet per li fonetic ortografie,
precipue per li dissolution de c in du lítteres: k e c (o z quam in
german). On mey regardar anc in li tchec lingue voják: vojáci (soldat:
soldates). Mem un plu grand cáos quam in Esperanto regna in ti punctu in
Ido in paroles quam por exemple: kritiko: kritikisto: kriticismo, ma
katolika: katolikismo. In Occidental per li etimologic ortografie,
nominat anc historic scrition, ne solmen li etimologic coherentie del
vocabules es conservat, ma anc lor natural pronunciation: critic:
critica: criticisme, catolic: catolicisme, electric: electricitá,
publicist: publication, periodic: periodicitá, duplicat: duplicitá,
vacca: vaccinar. On ne posse dir, que li simplic regul de pronunciation
de c in Occidental vell far desfacilitás considerabil
al germanes, slaves etc., i. e.: «c ante e, i, y es pronunciat quam
«ts», in omni altri casus quam «k».

Latino sine Flexione demanda li antiqui latin pronunciation, c sempre
quam k; do on pronuncia circa quam «kirka», et cetera «et ketera». Ma un
tal antiquat pronunciation es tam ínacceptabil quam ti de Esperanto,
quel pronuncia paco quam «patso», caro quam «tsaro» etc.

// Avantages del etimologic ortografie {{{3
==== Avantages del etimologic ortografie

Li avantages del etimologic ortografie es tam evident, que finalmen anc
Lott e Rosenberger acceptat it pos long corespondentie con Wahl,
convictet de su argumentes, malgré que ili ha usat in lor unesim
projectes ancor li ortografie fonetic. Ja in li annu 1890 Lott ha fat
atenter, que li internationalitá del vocabules consiste precipue in lor
scrition, ma ne in lor pronunciation, quel es different de lingue a
lingue, malgré li sam scrition; talmen por exemple li parol nation have
acurat li sam scrition in li tri grand lingues german, frances e angles,
ma es pronunciat «natsion, nassiong, neishn». Pro que un
internationalitá relatent li pronunciation ne existe, durant que li
ortografie del paroles international in li grand lingues civilisat es
presc egal, on es inclinat conservar li ortografie e poy selecter li max
simplic pronunciation in acorde con li scrition fix.

In li present statu del problema on ne plu posse recomandar un alterat
scrition, quel destructe li etimologic coherentie del derivates
international con li radicas del lingue international. Miss Sylvia
Pankhurst (in «Delphos, The Future of International Language») refusa un
tal demanda quam un vandalisme; e li angleses have bon motives que ili
es ínamic a omni fonetical simplificationes de lor ortografie.

Ti tendentie a conservar li original scrition es remarcabil in omni
modern lingues civilisat in li ocasion del incorporation de nov paroles
ex altri lingues. Li paroles extran es acceptat con li scrition
original, ma con pronunciation adaptat al propri regules: p. e. A
avoir-du-pois pron. ävrdyupoys (orígine F pronunc. avoardypoá), F high
life, pron. igglif (orígine A pron. háylayf), F five-o'-clocker, pron.
fivocloké (orígine A five o' clock, pron. fayvoclocc), D Humbug, in
general pronunciat humbug (orígine A pron. circa hámbag). In recent
témpore, subtenet per li radiofonie, on efortia ne solmen conservar li
extran scrition, ma anc li extran pronunciation, p. e. D Jazz (band),
pron. quam in angles «jäs (bänd)», durant que li pronunciation adaptat
al regules del lingue german vell esser «yatsbant». Ma in li slavic
lingues, in hungarian, finnic e rarmen in german, li original scrition
del parol extran es viceat per li propri fonetical scrition del lingue
respectiv.

// Duplic consonantes {{{3
==== Duplic consonantes

Li scrition del duplic consonantes, per quel Occidental evita li mult
alterationes del vocabules in Esperanto e Ido, es usat in li max mult
lingues de Europa. It es usat in li sequent casus:

// XXX NOTE: li marca original del págine -17- esset in listun 2:

1. por indicar curt vocales: stopp, ball;

2. por discerner divers paroles: casse (in Esperanto kaso): casu
   (Esperanto: kazo), currer (Esperanto: kuri): curar (Esperanto:
   kuraci), cann (Esperanto: kano): cane (Esperanto: hundo), cussin
   (Esperanto: kuseno): cusino (Esperanto: kuzo), carre (Esperanto:
   ĉaro): car (Esperanto: kara), stall (Esperanto: stalo): stal
   (Esperanto: ŝtalo);

3. por discerner li «s» ínsonori (ss) del «s» sonori (s): masse
   (Esperanto: maso), tasse (Esperanto: taso), rasse (Esperanto:
   raso), rose (Esperanto: rozo). Esperanto usa in li scrition de ti
   ci paroles li ortografie polones; ma li exemples demonstra, que un
   lingue international con un vocabularium essentialmen romanic, un
   lingue latinid (quam anc Esperanto) ne posse esser scrit per
   ortografie polones, si on ne vole reciver enigmatic paroles.

// Finales obligatori {{{3
==== Finales obligatori

Fatal consequenties causat in li mundlingue anc li introduction del
ínnatural finales obligatori por li grammatical categories (quam in
Esperanto e Ido -o por li substantives, -a por li adjectives etc.), un
particularitá trovabil in null lingue natural e de quel li utilitá
practic e teoretic ne es considerabil in relation al desavantages.

Justmen li substantives, queles proveni del max different lingues del
terre, ne posse suportar un tal restriction e etiquettation. On mey
comparar Esperanto shaho (pers. e Occidental shah), pashaho (pashá),
orangutano (malay. orang-utan), emuo (nov-zeland. emu), kanguruo
(austral. cangurú), kolibro (caraib. colibrí), kvago (hottentott
quagga), nadiro (arab. nadir), gejsho (jap. geisha), nirvano (indic
nirvana), edelvejso (german edelweiss). Li finales -o e -a es familiari
al max mult europanes por li marcation del masculin e feminin sexu:
Angelo e Angela, Paulo e Paula, Romeo e Julia etc. In ti rol li du sones
es usat anc in Occidental. In céteri divers finales posse esser aplicat
in maniere natural por discerner paroles de sam son, p. ex. sol e sole
(Esperanto sola e suno), númere e numeró (Esperanto: nombro e numero), posta e
posto (Esperanto poŝto e posteno).

// Signification del sufixes {{{3
==== Signification del sufixes

Un dominia del mundlingue, quel postula apart atention es ti del
affixes. It es facil vicear un parol mal-selectet per un altri, ma un
suffix miscomprendet o un derivativ regul falsmen statuet posse deformar
centes e milles de vocabules international. Inter omni interlinguistes
Wahl ha explorat ti dominia max profundmen. Li lingue-inventores ha
contentat se in general per un superficial observation. Ma quande durant
li usation ili remarcat abstrusitás e discrepanties, ili soluet li
problema simplicmen per declarar, que li lingues natural es ínlogic e
caotic, ergo ínregulabil.

In lu sequent solmen quelc exemples mey esser citat, qualmen Wahl ha
procedet in li exploration de ti ci dominia.

Esperanto e Ido usa li sufix -in por indicar li sexu feminin: viro,
virino; knabo, knabino. Ma li analise del international paroles per -in
monstra, que ti sufix in ti paroles indica li provenientie: marin,
alpin, serpentine, argentin, Argentinia, rubin, savagine, aurin,
quercin, infantin, ferrin. On trova ti suffix anc con li sam
signification in A leathern, D ledern, ancian german lederin (de A
leather, D Leder, it es cute, do cutin), A golden de ancian german
guldin (aurin). Mem Esperanto have li just sense de -in secretmen in
fibrino (de fibro), Ido in saponino, kanina.

// XXX NOTE: ci esset li marca original de págine -18-

Wahl inferet li sufix -aci con li signification «inclinat a» ex paroles
de natural lingues quam I mordace, P mordaz, A mordacious, Occidental mordaci
del verbe morder; F, I tenace, S, P tenaz, A tenacious, Occidental tenaci del
verb tener; F, I vivace, P vivaz, A vivacious, Occidental vivaci de viver; F, I
vorace, P voraz, A voracious, Occidental voraci de vorar; I verace, P veraz,
Occidental veraci del adjective ver; A lunacy (Occidental somnambulisme) in A del L
luna, do «lunacy» {equals} inclination al lun); I (uccello) ramace (aviello
quel ancor ne ha denestat), parol derivat de I ramo (Occidental rame). Vice li
Occidental sufix -aci on trova in Esperanto e Ido li suffix em- (de F aimer
«amar»): mordema (Occidental mordaci) etc.

Por expresser li notion de possibilitá Dr Samenhof prendet li suffix
-ebl-, un form quasi medial inter -abl e -ibl, p. ex. ekspansiebla
(expansibil), transportebla (transportabil). Mersí al plu apt selection
del temas verbal in Occidental nu li natural international formes posse
esser derivat per li un suffix -bil ínaccentuat): curabil (Esperanto:
kuracebla) de curar, ínfallibil (Esperanto: neerarpova, Ido du formes:
infalibla e nefaliebla con artificial diferentiation del sense) de
fallir. Li síllabe es ne -bl, ma -bil, por que on posse continuar li
derivation: amar, amabil, amabilitá (Esperanto: amindeco); fallir, ínfallibil,
ínfallibilitá (Esperanto: neerarpoveco) etc.

Li suffix -on de Occidental es usat por indicar persones e coses, queles
es caracterisat per li notion del tema radical; ti síllabe existe in F
fanfaron de fanfare, F fripon de fripe, S miron de mirar; spion de
spiar, F herisson de herisser, I pedone de latin radica ped- (Occidental pede),
patron (patre), S dormillon (dormir). Esperanto usa in simil sense li
antiqui suffix diminutiv del latin -ul: barbulo (Occidental barbon, barbato),
vertebrulo (Occidental vertebrate), virgulino (Occidental vírgina).

De látere Esperantistic on ha reprochat al Occidental, que it have tro
mult sufixes. Ma Wahl ne ha inventet les; il ha decovrit un númere de
international elementes, constatat lor natural signification, fat nos
conosser les e recommandat les al usu. Quo ne es vivicapabil in un
lingue, to mori per se self. In omni lingues divers formes deveni
antiquat e finalmen ili desapari poc a poc totalmen. Ne omni latin
suffixes es generalmen vivent; quelc es usat solmen in special términos
quam p. ex. -nd (ne -end quam in Esperanto e Ido, anc ne -and) in:
multiplicand, integrand, confirmand, examinand, doctorand, preparand,
curand, demonstrand, dividend, minuend etc.footnote:[Anc
li max mult affixoides de grec orígine es usat solmen in li
scientie e have pro to valore solmen por li specialistes quam: epi-
(sur, super), eu- (bon), hiper- (super norm), hipo- (sub norm), hom(e)o-
(sam), iso- (egal), kako- (mal), kalli- (bell), meta- (trans), neo-
(nov), orto- (rect), pan- (omni), para- (a látere), pasi- (ad omnis),
peri- (circum), poli- (mult), proto- (unesim, prim), pseudo- (fals),
sin- (con), tele- (lontan), -oid (simil), -fil (amant), -fob (timent),
-for (portant), etc.]

// Metode del scientic investigation {{{3
==== Metode del scientic investigation

Li creation del mundlingue ne postula decreter principies o introducter
inventet formes, quam in Esperanto li a-priori suffixes o li finales
verbal: -as por li presente, -is por li preterite, -os por li future o
li tal-nominat tabelle corelativic, inventet de Samenhof:

// XXX NOTE: ci esset li marca original de págine -19-

kiu (qui), kio (quo), kie (u), kiom (quant), tial (pro to), tiom (tant),
ĉio (omni-cos), ĉiuj (omnis), ĉiam (sempre), neniam (nequande) etc.

In li creation del lingue international ante omnicos esset necessi
collecter e registrar to quo ja es comun e international sin egard a su
orígine. Li leges del lingue poy devet esser statuet talmen, que tam
mult quam possibil del comun vocabularium cultural resta conservat in li
form conosset. Omni autores, queles prendet altri via, in li errativ
opinion, que on posse ignorar e anihilar lu existent, va suffrer
naufrage.

It es un utopie, si on opine posser far felici li povres per demolir li
possessiones del altres. Per destruction del valores on ne auxilia al
indigentes. Sammen li extirpation del tresore del existent términos
scientic de orígine greco-latin, quam it vell evenir per Esperanto, es
equivalent a un cultural regress del spíritu europan. Li valores del
civilisation es ligat tro strictmen con lor traditional nómines. Solmen
per novi-creationes de notiones e talmen anc per nov paroles li altri
nationes posse inrichar li mundlingue, ma ne per violentiosi remotion e
anihilation. Si por exemple un explorator trova un nov serie de plantes
quel ne lassa se incadrar in li existent classification, il ne va dir,
que to es un capricie del natura e que li natura es ciec e ínlogic;
sammen il ne va exterminar ti plantes por salvar li classification.

// Valore cultural e educativ de Occidental {{{3
==== Valore cultural e educativ de Occidental

Ido ha selectet li paroles de su lexico secun li principie de professor
Jespersen: «Max facil por li max multes.» Wahl ha preciset ti principie
sequentmen: «Max facil por tis qui sta in international relationes.» Si
solmen li númere de homes vell esser decisiv in ti casu li mundlingue
deve esser precipue chines. Ma hotémpore ja omni seriosi
interlinguistes, mem in li orient, concorda, que ti lingue deve haver
precipue un europan, o dit plu in general, un caractere occidental, i.
e{dot} europo-american. Nam li majorité del international parol-materiale es
de orígine occidental, e li present civilisation mundan es hodie ancor
occidental. Li idé de un lingue totmundan quel prende in calcul omni
popules, es un utopie. Li participation del orientalic, african, indian
popules e altres in li hodial international trafic (commercie, viages,
scientie, tecnica, industrie, congresses, politica) es tam ínsuficent,
que in practica it es ínconsiderabil. Quo noi besona hodie urgentmen, to
es un medie de intercomprension por europanes, queles es hotémpore li
representantes del international vive, e de quel li leges es determinat
per ili. Li non-europanes es fortiat ja per ti circumstanties aprender
un europan lingue, si ili desira far se comprendet de altri homes
civilisat. Talmen li japaneses scri lor ovres scientic in anglés o in
german, ma ne in japanés o chinés.

Dr Samenhof ha selectet li paroles de Esperanto ex li cardinal lingues
de Europa, frances, german, angles, anc ex polones e russ, p. ex. nepre
(mutilat nepremenno) vice Occidental absolut. Do anc Esperanto es solmen un
lingue quasi europan e ne un panmundlingue, quam on sovente asserte sin
jure contra Occidental.

// XXX NOTE: li marca original de págine -20- esset in li sequent
// paragraf:

Solmen in li ultim témpore anc ex li camp del esperantistes on audi
voces, quam ti in nr 33 de «Heroldo de Esperanto», u on lee in li raport
pri li congress de Danzig: «… li ver quintessentie del
tot problema de lingue international. Esperanto es essentialmen un
europan lingue. Ti fact ne es anihilat de quelc artificialitás, quam por
exemple li paroles corelativ o simil expressiones prendet ne ex lingues
natural, ma quasi ex li aer. E certmen, creante su lingue, Samenhof
pensat precipue, si ne exclusivmen, al creation de un international
europan lingue, quel naturalmen anc li popules noneuropan mey aprender.
Ma consentiente, que Esperanto es essentialmen un europan lingue, on
deve tractar it anc quam un tal e aproximar it tam mult quam possibil al
natural lingues europan, vice (quam quelc prova) far lu contrari. Just
pro ti ci punctu li schisma evenit in li mundlinguistic movement, just
pro it Ido e Occidental ha aparit.» -- Li autor de ti ci raport advere
ne egarda, que per li ampli europanisation de Esperanto, postulat de il,
ti ci lingue deve decader. Nam apu li bon-europan intrusores tande vell
exister ancor li índependet derivates, format secun li propri regules de
Esperanto, quam aerflugisto e aviadisto apu aviatoro, delegitaro apu
delegacio, direktistaro e direktoraro apu direkcio, garnaĵo apu
garnituro etc. Just ti ci duplettes confuse precipue li noneuropano e fa
le íncapabil orientar se in li labirinte de calembures. Esperanto vell
esser tande ni un lingue europan, ni un «mundlingue», pro to sin jure a
existentie, tam in li Oriente, quam in li Occidente. Ma li regules e
elementes de Occidental es selectet talmen, que ili ne producte nov,
strangi e enigmatic formationes, ma just li conosset international
derivates e li terminos special del scientie, queles resta transparent e
comprensibil anc al noneuropano.

Per su etimologic structura Occidental fa dispensabil por íninstructetes
li studie del latin e it es un secur introduction in li lexicalic
comprension del lingues modern quam angles, frances, italian, hispan.
Mem suposit, que li general introduction del mundlingue vell esser
solmen un reva, tamen li valore intelectual de Occidental quam
transparent quintessentie del latin civilisation vell restar
ínrestrictet.

// Homogenitá del mundlingue {{{3
==== Homogenitá del mundlingue

Un cardinal factor estetic e practic in un lingue es li stil constructiv
de su formes. On posse objecter, que in un lingue auxiliari, quel deve
esser solmen un medie de intercomprension, quasi un mecanisme, artistic
considerationes ne es decisiv. Ma lu artistic, lu estetic etc. es
finalmen e definitivmen li max bon e max economic adaptation del medie
al scope intentet. Anc un machine deve haver un construction homogen, e
quant plu perfect it es, tam plu it aproxima se a formes bell e estetic.
On mey comparar solmen li unesim locomotives o automobiles, queles ha
esset copiat secun li coches, con li modern formes del
expresslocomotives e del automobiles por viage, e on va constatar que
ili aproxima se a un caracteristic standardtip final, quel elimina
omnicos quo es extran al principie guidant.

// XXX NOTE: li marca original de págine -21- esset in li sequent
// paragraf:

Li stil intrinsec del lingue international ja es dat per li latin
orígine del preponderant majorité del international vocabules. Ergo it
esset un grav misprense de Dr Samenhof, inplantar tam íncautmen in
Esperanto paroles german, non international, quam por exemple:
hundeca (Occidental canin), anstataŭ (vice), bedaŭrinde (regretabil). Un tal
«honoration» del germanes deve repugnar chascun person con natural
instincte.

In general por evitar li desagreabil sentiment de un emulsion, it es
necessi renunciar li caracterisant vocales de Esperanto. Per to li
adaptation de paroles extran es tre facilisat; ma in chascun casu on
deve sequer li leges fonetic del tresor lingual dat in ante. Intra ti
límites on posse e deve introducter in li international lingue paroles
generalmen conosset, sive de origine german, slav o altri. Talmen in
Occidental mem germanic paroles con romanic sufixes es acceptabil, quam
trincard (angles drunkard, german Trinker, Säufer), trincabil (angles
drinkable), mannic (angles manly german männlich), queles inrangea se
conform al stil del sistema secun li fonetica; ili ne posse esser sentit
quam bastardes e foren córpores in tant gradu, quam por exemple knabino
e bedaurinde de Esperanto, tam minu quam tal derivates trova se
frequentmen in un lingue natural quam in angles, por exemple ultra
drunkard (trincard), drinkable (trincabil), anc eatable (manjabil),
talkative (parlaci, loquaci), free-lovism (doctrina de líber amore),
backwardation (restitution), womanize (afeminar).

// Homogenitá ne es purisme {{{3
==== Homogenitá ne es purisme

Li homogenitá de un lingue ne consiste in to que omni su paroles es
prendet de un sol lingue, ma in su stil intrinsec, a quel es submisset
omni formes, anc ti de orígine foren. Ergo it es exagerat, si professor
Peano prende omni paroles de su Interlingua solmen del latin, mem ta, u
ili ne es internationalmen conosset e u ili es ja morit. Peano prende
por exemple por «guerre» li parol bello (de L bellum), quel existe
solmen in li du rari derivates: belligerante (Occidental guerreant) e bellicoso
(Occidental guerresc). Ma li parol «bell-» self, in ti antiqui sense ha
desaparit hotémpore ex omni lingues romanic, e ha esset viceat per
«guerre» e «guerra» quel vive mem in li parol international «guerilla»;
pro to Occidental ha selectet li vocabul «guerre», afin a D Wirren (Occidental
trublamentes) e Wirrwarr (caos) e a A war (guerre). In ultra li radica
bell es conosset de omni romanes in li signification, quel it ha recivet
anc in Occidental, i. e. D schön, A beautiful etc.

Li international comprensibilitá del paroles deve esser direct,
ínmediatmen sensibil por omni educat homes mem sin latin studies
preparatori, ne solmen por docti latinistes. Departiente solmen del
latin on posse nequande arrivar a un modern international lingue, quel
contene adminim un ters de vocabules non-latinic. Circa un demí de omni
latin paroles es mort por sempre e ne plu posse esser revivificat. Li
rot del historie ne torna a retro. Nequande plu li antiqui signification
de copia (stock, multité), charta (paper), lapis (rocc, petre), classis
(flotte) etc posse reviver.

// XXX NOTE: li marca original de págine -22- esset in li sequent
// paragraf:

It es conosset, que mem li lingue latin, precipue li latin terminarium
del scientie, ha acceptat mult elementes del grec. It vell esser un van
efortia voler purificar li lingue scientic nu in ti direction quam quelc
persones vole far it, i. e. que on vicea generalmen introductet hibrides
greco-latin quam automobil, television, glacialgeologie, monoplan
etc per formes purmen grec o purmen latin. Li pur-grec parol telescopie
ja have un altri signification quam television, e li parol
cristallo-geologie vice glacialgeologie vell esser tre misguidant, nam
solmen li grecos comprende cristallo quam «glacie», contra que li altri
europanes vell comprender it quam «cristall». Li lingues evolue
continualmen, si anc ne tam mult in li pronunciation (li fonetica),
tamen in li signification (li semantica). Li parol radio significa hodie
in li expressiones radio-amator, radio-emission, radio-telegrafie
altricos quam in radio-activitá e radio-terapie. Protestationes contra
tal fenomenes in li vive del lingue efecte ne plu quam li cri del corvos
in li storm. Un parol ne explica li notion rerpresentat, ma es solmen un
etiquette con un signe, quel es comprensibil solmen al adept, secun
tradition e convention. Talmen D Dampfer, A steamer, F vapeur, I vapore,
S vapor significa «vapor-nave» e ne «locomotive», malgré que ti ci sense
vell esser plu proxim e familiari al hom continental. Ma anc in
Esperanto it es un pur convention e tradition, que vagonaro
(sillabilmen: colection de vagones) significa ne «parc de vagones» D
Wagenpark etc, ma «tren» D Zug etc, malgré que li unesim, ne usual
signification vell esser plen justificat per li analogie al
Esperanto-parol homaro (omni homes, homanité). Anc in Esperanto li
derivates in mult casus deve esser aprendet separatmen, sammen quam
paroles radical. It have do poc valore practic, que on deve dir in
Esperanto por «aperter» malfermi, quo li franceses comprende plu
probabil in li sense de fermer mal (cluder mal).

// Metode analitic in li conjugation {{{3
==== Metode analitic in li conjugation

It es ínpossibil trovar sufficent international suffixes por li
conjugation. Qui ne conosse Esperanto, a ti li formes arbitrari amos (va
amar), venus (vell venir) etc va restar sempre íncomprensibil. In
paroles quam salutos, portos, spionas, dementis, perlas, cirkulos on va
supposir li plurale de saluto, porto, spiona, dementi, perla, circulo
quam divers verbal formes de Esperanto saluti (salutar), porti (portar),
spioni (spionar), dementi (dementir), perli (perlear), cirkuli
(circular); nam li finale -s, quel significa in Esperanto li verb finit,
es international conosset quam signe del plural, trovabil in angles,
hispan, portugales, frances, hollandes, anc in german in paroles foren
(Autos, Genies, Hotels, Hoteliers, Kinos etc) e in li idioma parlat:
Jungens vice Jungen (garsones), Mädels vice Mädchen (fliccas).

// XXX NOTE: li marca original de págine -23- esset in li sequent
// paragraf:

Wahl ha ingeniosmen circumnavigat li Scylla e Charybdis del conjugation
per li metode analitic. Li max grand claritá de un lingue es atinget, si
li paroles es usat max inchangeat possibil quam ili posse esser trovat
in li vocabularium, contra que li divers conjugational sufixes quam in
Esperanto e Ido quasi adombra e covri li radica self. Li maximum de
analitisme ha esset realisat del chinés e del anglés, du lingues de alt
cultura. In mult altri lingues trova se li sam tendentie de evolution.
In li declination li analitisme es ja tam comun, que anc in li modern
lingues international it es generalmen conosset. Ma in li conjugation li
lingue Occidental es mem plu analitic
quam Esperanto. To include ancor un ulterior avantage: Omni lingues
natural have un grand númere de ínregulari formes, precipue in li
conjugation de verbes frequent usat. Por li regularisation de ti ci
verbes li metode analitic de Occidental demonstra se quam max apt,
durant que li ínnatural finales in Esperanto (mi amis {equals} yo ha amat) o in
Idiom Neutral (skribav {equals} ha scrit) choca omni linguist e poliglott.

Professor L. Guérard (Universitate Stanford, California) monstra in su
libre «A Short History of the International Language Movement», que li
ínaccentuat finales -as, -is, -os, -us de Esperanto va polir se plu tard
in li usada e va sonar similmen. Accentuat síllabes es plu apt por
expresser li témpores; on mey comparar Occidental yo ama, yo va amar, yo ha
amat, yo vell amar.

// Facil aprensibilitá {{{3
==== Facil aprensibilitá

Un frase sempre repetit es, que Esperanto es tre facilmen aprensibil. Li
autor de Esperanto volet obtener ti qualitá per que il fixat un simplic
mecanic grammatica, e per que il restrictet li númere del radicas ad un
minimum, usante derivates mem por li max frequent notiones: mallonga por
curt, malbona por mal, vagonaro por tren, patrino por matre, malgranda
por micri, maldekstra por levul etc. Per ti tro timid egardation del
fortie receptiv del disciple on expulse li diábol per bélzebub. Li
lingue deveni per to plu complicat in su aplicabilitá. Ma li durada del
application de un lingue es centuplic plu long quam ti de su aprension.
In ultra li témpore necessi por aprender li lingue international es ya
tam brevi, que it ne have importantie, si on besona quelc hores plu
mult, por apropriar se curt radicas por idés queles on usa durant su tot
vive e in omni die, mem in omni hor. In altri látere, li ver facilitá de
un grammatica es a judicar ne secun li micri númere de su regules e
secun li exterior simplicitá de lor redaction, ma anc solmen secun lor
aplicabilitá in li practica. It es por exemple plu facil, parlar secun
quin regules conform al custome, quam secun un sol regul ma contrari al
custome. Li du o tri regules de accentuation in Occidental in totalitá
es plu facilmen applicabil, quam li un sol de Esperanto. Noi es
accustomat accentuar: radio, familie, statue etc.; in Esperanto omni hom
hesita sempre de nove pri accentuar: radio, familio, statuo etc.

// Fundament del mundlingue {{{3
==== Fundament del mundlingue

// XXX NOTE: li marca original de págine -24- esset in li sequent
// paragraf:

De divers láteres on sublinea, que un vital factor social por li vive de
un mundlingue es, haver un firm e ínchangeabil lingual base, quel por
exemple Dr Samenhof ha statuet per su «Fundamento de Esperanto», li
libre del libres de ti ci lingue, e essent íntuchabil e obligatori por
omni scritor esperantistic. Ti fundament, consistent de decretes
arbitrari de su autor, es gardat e conservat per li plu o minu
perseverant discipline del adeptes. Li fundament de Occidental es li
vivent international paroles e li leges derivat ex ili. Ti natural
fundament es plu secur e stabil quam li principies statuet de Dr
Samenhof, queles postula, que on deve dir por exemple internacía (con
accentu sur li ultim i!), nepre e cheestanta vice international, absolut
e present. Occidental apoya se sur li customes de centes de milliones de
europanes e americanes, durant que 130{nbsp}000 esperantistes crede posser
fortiar li munde parlar contra natura e custom.

// Vocation de Occidental {{{3
==== Vocation de Occidental

Malgré que Occidental in mult punctus representa un revolution in
comparation con li til nu reyent conceptiones pri un mundlingue, it
tamen es li unesim e unic sistema de un lingue international, quel es
conform al resultates del scientific explorationes pri li psicologie del
lingue. Ma Occidental es ne solmen li realisation del postulates del
modern linguistica, ma egalmen anc li ponte del accordation inter li du
dominias hodie ancor extran un al altri, i. e. inter linguistica e
interlinguistica.

[.author]
E{dot} Pigal

// A nor abonnates {{{2
=== A nor abonnates

Por economisar duplic portes postal noi ne posse mem plu augmentar li
págines del present caderne. Pro to noi va junter li index del contenete
de Cosmoglotta 1928 al sequent numeró. Pro li sam rason noi devet
ajornar anc important articules destinat por ti ci numeró propagatori.
Ma pos expedition del actual programma, pos li sequent numeró, noi va
consacrar grand spacie de nor revue a popular-scientic e bell litterari
articules. -- Por li besones de Occidental-curses por commensantes
quelc collaboratores prepara un crestomatie con facil letura, anecdotes
etc.

Nor redaction e administration anc in futuritá va efortiar contentar nor
abonnates per li regulari aparition del revúe. -- Li present caderne
have un retardation per cause de circumstanties queles ne depende de
nos: li rapid contact usual inter nor redaction e printeria esset
detrimentat in decembre per un passiv resistentie del posta.

Li administration preca li abonnates esser prompt in renovar li
abonnament por 1929, por evitar interruptiones in expedition del revúe.

Li dessin artistic del covriment de Cosmoglotta es esquissat de Academic
Pictor Ing. Alfred Hoerbiger. Noi expresse le ci nor cordial mersias e
espera que li revúe in su nov exteriore va placer a nor letores.

// XXX TODO: Confirmar ca «Redaction e administration» es li autor
// de ti-ci section, quo sembla secun li «Contenete», o li titul de un
// altri section:

// Redaction e Administration {{{2
=== Redaction e Administration

Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.

// XXX NOTE: ci esset li marca original de págine -3- del covriment

// Opiniones {{{2
=== Opiniones

Otto Jespersen, professor de linguistica in Universitate de Copenhag in
su libre «Et Verdenssprog», 1928: Un lingue international es necessi al
aviatores, in congresses international, in libres de scientie … Un
lingue national ne posse esser adoptet pro li jalusie national; ne lice
scrir un libre in un lingue extran con erras de grammatica … Pluri
filologos fa objetiones contra un lingue constructet; ili demonstra
ignorantie del problema e prejudicies … Li comunication constant crea
li unitá del lingue e impedi li decomposition del lingue international
in dialectes … Pos Esperanto e Ido aparit ne poc projectes de
mundlingues …, ma ne un posse comparar se con Occidental concernent su
importantie.

Professor Dr. K. Asakawa, Yale University, New Haven, Conn. (USA): Yo es
tre convictet pri li necessitá de un apt lingue por li
intercommunication del nationes. Pro ti cause yo es membre del
«International Auxiliary Language Association» (IALA) de USA. Yo plu o
minu examinat li possibilitás del plu conosset systemas de lingue international e yo
personalmen pensa que Esperanto, malgré su honorabil record e su relativ
hegemonie, es detrimentat per defectes, queles, yo crede, fa it
inacceptabil por universal introduction. In comparation con Esperanto,
yo es extrem impressionat per li superioritá de Occidental e it es tam
natural, tam afin al vivent lingues europan e tam facilmen leibil, que
mi propri opinion es absolut favorabil. To yo posse dir mem per mi tre
limitat conossentie de Occidental. Yo aconosse que on ha electet li
nómine Occidental por ti lingue. It es problematic esque un sistema
inconporant elementes e occidental e oriental in nor dies posse esser
creat. Yo cordialmen saluta li eforties por far conosset generalmen
Occidental. E desira omni success.

Prof. Dr. Albert Saareste, Universitate Tartu-Dorpat (Estonia): Yo deve
atestar que in li amasse de hodial, creat lingues international,
Occidental es max facilmen comprensibil. Li letura de textus redactet in
ti lingue ne ha causat me minimal desfacilitá. Yo gratula sr. E. de Wahl
cordialmen pro ti labor-fructe honorant nor comun patria, e yo crede in
li progress e victorie de ti lingue.

C{dot} W. von Sydow, professor de Universitate in Lund (Svedia): Esperanto
es ínpossibil por scientic usation. Yo aprendet it ja quam scolare, ma
in li duration it ledet tro mult mi lingual sentiment. … It es clar
por me, que Occidental es sur li rect via, e que it pro to deve esser
subtenet de omni sinceri amicos del mundlingue.

Magda Hoppstook-Huth, presidenta del German Section del International
Liga de féminas por pace e libertá: Occidental es li unesim lingue
international quel on posse subtener.

// XXX NOTE: li marca original de págine -4- del covriment esset in li
// sequent paragraf:

// XXX TODO Confirmar «rebaptizar» vice «rebaptisar»:

Gerald A. Moore, London, bankero: Solmen in Occidental noi have un bon
solution del problema de derivation, e ti problema es li cardinal
punctu, nam si noi ne have international derivates, noi ne have
international paroles e li principal postulation, un international
vocabularium, ne es satisfat. Artificial lingues ne havent international
vocabularium es fortiat rebaptizar li tot scientie e technica, un labor
de Sisifos, absolut ínutil. Pro to yo es strict e absolut contra un
compromisse inter li sistemas Esperanto e Occidental e contra
quelcunc conferenties o negociationes con li
esperantistes, exceptet sur li base del acceptation del interlingue
Occidental … Li structur de Occidental presenta un excellent base por
futur perfection, nam ti base es liber de linguistic errores. E
Occidental es admirabilmen developabil in different directiones.

K{dot} G. Ossiannilsson, Linghem (Svedia), famos, scandinavic poet e
novellist. Occidental apare eufoniós, facilmen aprensibil e flexibil,
omni to qualificationes, queles deve exister in omni artificial lingue,
quel vole successar inter li concurrentes sur li camp del mundlingues
… Yo deve confesser, que, in comparation con Esperanto e Ido,
Occidental sembla haver adminim musical avantages.

Karl Janotta, Kaltenleutgeben (Austria), ex-volapükist, ex-esperantist,
ex-membre del Ido-Academie, autor de Ido-manuales: Yo ha transit a
Occidental, pro que it es ínmediatmen usabil in scrit, in printa e parla
córam circules international sin anterior explication grammatical e
lexical. It es plu comprensibil mem quam altri modern lingues
international pro su plural per -s, su infinitiv per -r e pro li usa de
un articul definit.

«Heroldo de Esperanto», conosset Esperanto-gazette semanal (Redactor:
Teo Jung, Köln, Germ.). Occidental va absorbar omni seriós reformatores,
queles ne es sol fanaticos por un definit sistema o sol amatores de
lingual disputas. Talmen finalmen resta, quam possibil concurrentes, ja
solmen Esperanto e Occidental, e ti statu, certmen, va esser plu clar e
mem plu agreabil quam li present cáos. It va esser poy question de
potentie o de pacific convention, quel ultim yo vell consiliar far ja
nu, si li present situation vell permisser o recomendar it.

Hofrat Walther Keller, chef de un del max grand editorias german
(Franckhsche Verlagshandlung, W. Keller & Co., Stuttgart, editor del max
grand german revue popular-scientific «Kosmos»): Yo occupat me tre mult
pri Esperanto e pri Ido. Ma yo trova, que chascun de ti lingues es
inferior in comparation con Occidental. Si in general un mundlingue
posse pervenir, it es Occidental.

H{dot} Brisbane Eldon, L. L. B., Manchester, ex-president de
Esperanto-Societé de Manchester, ex-president de Esperanto-Federation de
Lancashire e Cheshire, ex-fellow de Brita Esperanto-Asocio, ex-president
de British Ido Society e ex-membre de Ido-Akademio: Li munde ne va
acceptar un lingue artificial, ma un lingue regulari e max natural
possibil, un lingue quel seque max proxim li parol-formationes del
lingues europan, regularisat e con simplic grammatica. Esperanto ne es
conform a ti principies. It es tro artificial, ínregulari, e (malgré li
opiniones del esperantistes) innatural, inlogic e tro complicat. Yo
studiat li majorité del projectes de lingue international, propagat con entusiasme
Esperanto e Ido, ma presc perdit omni interesse pri li problema,
precipue pro li diversitá de opiniones e general discordation; ma
Occidental revivificat li desir continuar li interesse a nor comun idé.

Karl Scheithauer, Leipzig (Germania), autor del stenografie Scheithauer:
Per Occidental li scope del evolution del Lingue International sembla
esser atinget. Ti lingue finalmen es li satisfation de un ardent desir
del homanité.

// Cosmoglotta A 57 (1929-02) {{{1
== Cosmoglotta A 57 (1929-02)

Annu VIII -- Februar 1929 -- Nr. 57
(2)

ifdef::original-tocs[]

// Contene {{{2
=== Contene

- Un precursor ínjustmen obliviat.
- International o romanic.
- Occidental e mundlingue.
- Cronica.
- Subventiones al Occidental-Union.
- Litteratura.
- Null beson.
- Quo yo opine pri radio.
- Ciel.
- Religion de un scientist.
- Li prega de un scientist.
- Li nave de nor vive.

endif::original-tocs[]

// Un precursor ínjustmen obliviat {{{2
=== Un precursor ínjustmen obliviat

Quande un nov e successosi invention o teorie atrae li attention del
munde, tande sovente on memora per hasard que desde long témpore ti
decovrition ja esset comensat, ma que pro stupid prejudicies, on ne
ocupat se pri it e totalmen obliviat su
autor.

Talmen on save que till 1543 omnis credet que li sole gira circum li
terre. It es Copernic, qui quelc dies ante su morte, publicat un libre,
in quel il demonstrat to, quo chascun save hodie, it es li revolution
terral circum li
sole.

Bentost on remarcat que, in realitá, ti ver teorie esset ja decovrit e
docet 19 secules ante Copernic de 2 Grecos, Heraclit de Pontos e
Aristarch de Samos. Ti du filosofos esset totalmen miscomprendet de lor
contemporanes e ti ultimes considerat lor idés mem quam paradoxes
dangeros. Durant 1900 annus li tot munde durat creder solidmen li
primitiv e fals idés astronomic de
Aristoteles.

In li historie del mundlinguisme li sam facte evenit. Edgar de Wahl,
quam Copernic, anc havet un precursor quel nu merite esser extraet del
oblivia. Li just teorie, li cardinal directives del ver lingue
international esset ja decovrit ante 40 annus per li Austrian Julius
Lott, qui es mentionat in li famós «Histoire de la langue universelle»
de Couturat et Leau (aparit 1900 in Paris). Julius Lott ne esset
linguist ma … station-chef del Nord-Bahn in Wien. Il esset li cardinal
Propagandist de Volapük in Austria e pos li cadentie de ti lingue il
creat in 1889 per un admirabil prevision un lingue tam natural, nominat
«Mundolingue», que li similitá con Occidental es remarcabil. Precipue li
grammatica esset ja presc li sam quam in Occidental, to es: li plural per s o
es, masculin per o, feminin per a; -ess por quelc paroles feminin (duc,
duchess); -i ne obligativ por li adjectives; li du auxiliari verbes har
e esser; li afixes -ion, -issim, -ia, -bil e
altres.

// XXX NOTE: ci esset li marca original de págine -26-

Lott ne esset tam fortunosi in li vocabularium e ne posset trovar un
derivation samtemporalmen natural e regulari. Il esset ancor obsedet in
li comensa per li idé del fonetic scrition quel ne posse dar un solution
del regulari derivation. Talmen il adoptet quam exemple: frikare --
frikzion, frequare -- frequenza, con duplic radicas sin alcun
grammatical
relation.

Ma in ti témpore laborat in Reval un altri investigator, Edgar de Wahl,
e inter li du mundlinguistes bentost comensa un activ correspondentie.
Secun li consilias de E. de Wahl, Lott finalmen adoptet, pos 8 annus, li
etimologic scrition, quel sol permisse li clar derivation international
e anc pluri altri ameliorationes. Talmen in 1898 li lingue esset tre
proxim al hodial Occidental quam monstra li textu citat in «Historie de
la langue
universelle»:

«Amabil amico, con grand satisfaction, mi ha leet tei letter de le
mundolingue. Le possibilitá de un universal lingue pro le civilisat
nations ne esse dubitabil, nam noi ha tot elements pro un tal lingue in
nostri lingues, sciences, etc. Noi trova in le cultur-lingues plus qua
7000 intelligibil expressions, quel con lostri derivations representa un
respectabil vocabular, sufficient pro le reciproc
comunication».

Evidentmen si li aspect del lingue es ja ti de Occidental, tamen li grand
decovrition de E. de Wahl, li regules de derivation per li thema
«perfectic», ne posset esser providet de Lott e pro to su lingue esset
criticat quam «ínregulari», un reprocha anihilativ in li epoca circa
1900!

Nu, noi deve salutar religiosmen li genie de ti hom, qui audaciat, 30
annus ante li clocca, crear e propagar un lingue ne «fabricat», ma
«natural». Far un salta ínmediat de Volapük a Mundolingue monstra un
spiritu extraordinarimen
clar.

Talmen on posse questionar se pro quo Lott e su lingue esset strax
obliviat del publica, contra que ínapt sistemas quam li «blu lingue» de
Bollak devenit famós in Europa. Esque li munde va sempre ignorar su ver
benefatores? Couturat self, in su critica del project de Lott, ne esset
tre entusiasmat por it, precipue pro li «ínregularitás» in li derivation
(p. ex. vider -- vision, funder -- fusion), ínregularitás, queles de
Wahl solmen 20 annus plu tard «regularisat» per su regules del
perfect.

// XXX NOTE: li marca original de págine -27- esset in li sequent
// paragraf:

Por comprender Couturat, on deve memorar que in su témpore, to es in
1900, on credet que un lingue international
devet esser absolutmen «sin exceptiones», i.e. con poc regules, e que
li internationalitá ne esset necessi in derivat paroles. On ne savet que
un primitiv schematisme in grammatica fa plu desfacil li aplication del
lingue ma ne invers. Felicimen ti témpore ha
passat!

Ples anc remarcar li rol ludet del cité Vienne in li historie del
mundlingue. In 2 vezes li lúmine venit de it. Unesimmen ante 40 annus
con Julius Lott, li precursor de sr de Wahl, e duesimmen quande
recentmen un gruppe de viennes ingenieros con clar vision decovrit in
Reval li perle del international lingues, e comensat li lucta por li
ultim
progress.

Forsan ancian mundlinguistes va posser revelar nos detallies ínconosset
pri ti grand obliviate Julius Lott. On dit nos que in li Biblioteca del
Universitate Vienne existe un libre de Lott del annu 1900: «Lingue
International pro munde cultivat». Esque nor íngrat munde ha conservat
solmen ti document de su
servitor?

[.author]
Ric Berger

// International o romanic {{{2
=== International o romanic

Li sequent articul es un nov elaboration de senior de Wahl pri li tema
«Esque Occidental es romanofil?», tractat in nor exhaustet numeró
39.

[.author]
Red.

// XXX NOTE: li marca original de págine -28- esset in li sequent
// paragraf:

Sempre denove on audi li acusa que Occidental ne es international ma
solmen romanic. Si it vole esser vermen international it deve contener
mult plu germanic e slavic paroles. Existe anc tal persones queles
postula «pro ínpartialitá» anc paroles chines, japanes, hindustanic,
arabic, turanic etc. Ma un lingue es un cose vivent, e ne un mecanic
mixtion de divers paroles. Regretabilmen li publica, anc persones
parlant mult divers lingues, possede minimalissim conossenties pri li
intern qualitás e essentie del lingues e lor vive. Adplu on oblivia
totalmen li scope de un lingue international. It deve esser ante omnicos
international e ne agregate de divers paroles national. International es
to quo conosse omni ti persones (de divers nationes) queles usa por un
cert conception un cert parol, por exemple: teatre, revolution,
sanitari, conto-current, pogrom, start, box, adagio, process, advocat,
concession, national etc. Naturalmen ne omnicos es international in omni
circules. Probabilmen li parol «adagio» va esser ínconosset a persones
ne havent relation al musica, ma tande a ili anc li
idé self de «adagio» es ínconosset. Ma certmen on posse dir que
absolut omni person ocupant se anc un poc pri musica, save quo es
«adagio». Sammen omni medicos save quo es «difterite», omni fisico quo
es «energie e masse», omni marinero quo es un «mast», un «stropp», omni
soldat quo es «battallion, cannonero», chascun modista quo es
«madapolam, yard», chascun comerciant quo es «giro-conto, chec, agio,
agent, dividende, discont, al pari
etc».

Per nor crescent industrialisme anc li profan hom aprende mult nov
paroles: automobil, aviator, pneumatic, radio, carosseríe, chofero,
propeller, aeroplane, hidroplane, telefon etc, paroles ante 50 annus
ancor ínconosset. Ti paroles es
international.

Si noi vole haver un lingue international, it es clar que just ti ja
internationalmen conosset paroles presenta nos li materiale ex quel noi
deve constructer li lingue international e totmen ne ti o altri parol
chines, arab, russ, german, angles, hispan etc, pro un teoretic
ínpartialitá. Noi besona un lingue international (lingue international) ne por ne
ofender ti o altri nationalisme e chauvinisme, ma por max facilmen
posser intercomprender nos in nor sempre crescent international
relationes in scientie, politica, sport, comercie, trafic, posta,
telegraf e in general homanitari moventies: pacifisme, abstinentisme,
sexual reforme, eugenica, socialisme, comunisme, teosofie, bahaisme e
altri religiosi moventies, in un parol: in omni relationes ne restrictet
a solmen national o regional sfere de
activitá.

Li nomenclatura de omni ti regiones del comun homan interesses e
negocies ja existe e it es li fundament del
lingue international.

// XXX NOTE: li marca original de págine -29- esset in li sequent
// paragraf:

Quo nu es nor problema de construction? It es far un extracte de omni
ti paroles, registrar, ordinar, explicar e conexer les. Qui va far ti
labor conscientiosmen, va bentost vider que li ecrasant majorité de ti
radicas, sufixes, prepositiones etc es de classic orígine, precipue
latin, proque li Imperia Roman e li Roman Catolic Eclesia havet un
excessiv influentie durant li historic crescentie de nor hodial Europan
civilisation e cultura. E proque nor Europan lingue general deve esser
un lingue basat sur nor comun historic fundament e contener omnicos de
nor comun civilisation e cultura{blank}footnote:[Ples leer li
excellent articul de mag. A. Z. Ramstedt in Cosmoglotta 1927 / 2, 3.],
it es clar que omni ti fundamental
conceptiones e naturalmen anc lor nominationes,
it es paroles, sufixes etc, deve esser representat in li lingue international per li
sam
materiale.

It vell esser li cúlmine de chauvinisme e dissipation de energie voler
eliminar ti materiale, e substituer it per arabic, chines o mem germanic
o slavic paroles. On monstra nos li lingue angles, u on have moon --
lunar, sun -- solar, woman -- female, dog -- canine etc. Ma to es li
metode max íneconomic possibil, e in null maniere desirabil just in un
lingue international, quel deve contener omnicos international e quam possibil poc nov
materiale por
aprender.

Advere nu, si on va talmen extraer omni radicas, sufixes etc ex li
international paroles, e gruppar les in un harmonic órdine, on ne va
haver ancor un lingue. It va ancor mancar mult singul paroles, li tot
grammatical structura, li sintaxe, li unitari harmonie general etc. E ci
nu comensa li postulationes: «Do omnicos, quo manca nu, deve esser
prendet ex li max important lingues non-romanic, do angles e german e in
cert gradu del lingues
slavic.»

Ma anc to es fals. Un lingue quel vole viver e evoluer se, sempre
adaptar se al changeant vive, deve esser ne un rigid machine, o mixtet
emulsion, ma organic in su structura, haver su propri, general spiritu,
su stil, su individualitá e ne similar a un chimeric animal con cap de
hom, pattes de leon, cornes de capra, ales de avio e caude de bove! Tal
entes ne es
vivicapabil.

Li stil del lingue international es ja preciset per su parolmaterialie, it es un
modern latin ne un romanic ma un latinesc lingue. Naturalmen, havente li
sam progenitor, li lingue international va haver mult similitá con li lingues romanic,
ma li spíritu pur romanic, tam in li fonetica, quam in li national etnic
psicologie ne va trovar se in it; it va esser mult plu Europan, plu
anglo-germano-slav per su spiritu, just pro li psicologic qualitás del
parlantes, ma ti qualitás e particularitás va mult plu expresser se in
li grammatica e precipue in li sintaxe, quel in Occidental es absolutmen ne
romanic. Ma pri to plu
bass.

Nos interessa nu li question de u prender li mancant paroles. Pro li
complicat orígine e structura del ja existent materiale on ne va posser
strictmen sequer un schematic principie, ma va dever sempre un poc
harmonisar omnicos sub un general comun spíritu e
fonetica.

// XXX NOTE: li marca original de págine -30- esset in li sequent
// paragraf:

Chascun qui parla fluent quelc divers lingues, certmen ha fat li
observation, que usante p. ex. in li fluentie de frances
parlada li parol german «Vaterland» il va pronunciar it total altrimen
quam si ti parol vell esser pronunciat durant un parlada german. In
frances ti german parol va haver un pronunciation presc frances, anc si
li parlator possede plenmen li lingue german e mem si il vell esser un
patriot german. To veni de to, que chascun lingue possede su propri stil
e fonetica, e parlante, on adapta su organes a un position, caracteric
por li special lingue quel on parla. E on ne posse in li fluent parlada
subitmen, sin grand efortie, dar les un tot altri position, caracteric
por un altri
lingue.

Just pro ti cause chascun lingue adapta omni foren e extran paroles a
su propri fonetica, sovente tam radicalmen que on ne vell posser
reconosser lor orígine, si it ne vell esser atestat per historic
documentes.

Talmen D Bollwerk deveni F boulevard, D Herold -- I araldo, L
arcuballista -- D Armbrust, Tch stehlík -- D Stieglitz, R chishik --
D Zeisig, D Kohlgebäck -- R kulebäka, Gr archiatros -- D Arzt, D
Gesellschaft -- Est selts, R krest -- Est rist, Gr episkopos -- F
evêque, D Staffel -- F étape
etc.

De to es evident, que existe in chascun lingue mult talmen pregnant
paroles, secun lor fonetica, que on per null maniere posse introducter
les anc quam paroles extran in un altri lingue. P. ex. un parol quam D
Schraube es in ti form ínacceptibil in quelcunc altri idioma. Pro to li
Esperantic «šraubo» sempre ha chocat anc omni germanes e productet plu
un efecte contrari quam li intentionat per Zamenhof. Ma ti germanic
parol adapta se bon al general caractere del lingue international in su scandinavic
form
scruv.

Sammen anc mult altri paroles angles-germanic es incorporat in Occidental, mem
mult tales quel in Esperanto o Ido es de romanic orígine. Ci yo va citar
solmen quelc poc: storc, mann, self, yelb, svimmar, helm, svin, moss,
segle, ost, west, nord, strax, sparro, fox, spat, spruzzar, scum, stal,
stall, stamp, strec, stripp, stropp, strump, stupp, watch, winch, vrec,
yufte, rasp, scote, pretti, litti, plug, spad, mis-, milz, mast, stir,
bote, steve, tacle, strand, top, stag, jib, reff, box, turf, muff, vind,
slit, split, spul, staple, strap
etc.

// XXX TODO: ameliorar formate del pseudo-liste:

Un historic exploration del international parol-materialie monstra nos
que li paroles
de
scientie e filosofie es grec (teorema, trigonometrie, teosofie,
pleuritis, biologie,
astronomie)

// XXX NOTE: li marca original de págine -31- esset in li sequent
// paragraf:

vive organic, psichic e social, politic, juridic es latin (pedale,
manuscrit, cap, cordial, influentie, civil, social, comission,
comunisme, republica, construction, conductor, privat, stabil,
concurrentie, mentalitá,
sentiment)

musica e banktrafic -- italian (presto, andante, staccato, maestro,
virtuos, violoncello; tratte, bilancie, giro-conto, agio,
bankrott)

usanties del elegant societé, organisation del modern armé -- frances
(politesse, hotel, menú, manchette, jabot, maitresse, couplet,
courtoisie, dinear, frac, robe; general, colonel, corporal,
sargeant)

navigation -- scandinavic, holandes e angles (log, fregatte, luv,
bote, mast, tacle, steve, stir, stropp, kil, reff; top, clamp, brigg,
clippes, winch, watch,
foc)

sport -- angles (champion, start, ténnis, hockey, jockey, turf, set,
game)

ínfrenat despotie -- russ (tsar, ukas, knut, bolchevic,
pogrom)

inquisition e ostentativ cavalieresc orgollie -- hispan (autodafé,
hidalgo, Don Quijote, toreador, matador,
mantille)

tecnica e industrie: germanic (scruv, muff, vind, spul, falun,
flint-glass, warf,
staple).

Anc exotic popules ha contribuet al stock del international paroles,
sive per flores de lor special cultura, sive per nómines de coses,
plantes e animales de lor
land.

// XXX NOTE: li marca original de págine -32- esset ínter listunes «mongoles»
// e «american indianes»:

- hebreos (sabat, cherub, delta, camel, ámen, elefant, jubilar,
mammon, seraf, manna, hosanna, golem, kósher)
- arabes (alcohol, magazin, balsam, arsenale, admirale, tara, café,
safran, koran, kadi, minaret, alcove, alcali, alchimie, algebra,
alhidade, zenite, nadir, harem, razzia, gazelle, sofa, giraffe,
marabu)
- turcos (sultan, fez, pasha, yatagan, bashibuzuk, bashlyk)
- persian (bakshish, bazar, págode, divan, turban, serai, shah, vezir)
- hindus (nirvana, karma, calicó, rum, punch, raja, bayadera, batic)
- malayes (orang-utan, maki, tabú)
- japaneses (geisha, samurai, harakiri, kimono, bushido, micado,
riksha)
- chineses (té, mandarine, kotau, silk, bonze, caolin, dshonke)
- mongoles (dalai-lama)
- american indianes (wigwam, mocassine, cocain, tabac, cigar,
chocolate, cacáo, cannibale, colibrí, orcan, hamac, creol)
- american negros (jazz)
- african negros (tse-tse, quagga, zebra)
- australianes (cangurú, bumerang, moa, barramuda)

Anc singul persones ha contribuet a international paroles, p. ex. li
parol gas (un formation parallel a caos) es inventet del hollandes
fisico van Helmont. Altri international paroles, p. ex. guillotine,
macadamisar, mansarde es derivat del nomines del inventores Guillotin,
Mac Adam,
Mansard.

Quant chascun ha adjuntet al comun homan cultura de propri, special,
nov, significativ, tant il recive. To es li ver natural justicie, ne ti
quel postula que chascun popul mey reciver un quantité egal, raubat de
altri possedentes, e mem forsan secun li númere de parlantes. Nam tande
nor lingue in essentie vell esser
chines!

Noi ne vide un cause por eliminar e destructer li comun tresor de
international fonemas pro fantastic
egalitá.

«Ma», on di nos, «li nov paroles queles ne es in ti colection, deve esser
sin condition germanic o angles, do quam proposit prof. Jespersen sal,
bli, vud etc, por dar al lingue un plu anglo-germanic
aspecte».

Forsan it es ínsignificativ, ca on va dir sal{blank}footnote:[«Sal»
advere ne es tre habilmen selectet pro international sense (S P I) D
Salz A F salt R Est (sool) e li derivatas: salade, saline etc.],
bli, vud por va, es,
vell. Ma tande va posser venir un slave e postular bude, by etc, e con
li sam jure un arab, chines, hindu etc vell proposir lor paroles. Qui va
decider ti lucta? e secun qual principies? Do pro neutralitá on va
posser decretar por ti paroles bi, ba, bo o ka, ko ku o ancor altris! In
fund it sembla esser absolut egal, si it acte se pri un simplic
convention, e on vell posser lassar decider it per loteríe o hasarde. Ma
ti rasonament es fals. Si noi posse pruntar max divers substantives,
verbes, mem sufixes de different lingues e mem incorporar in li lingue
tal artificial paroles quam R tcheka D Schupo, de to ancor ne seque, que
on posse far li sam cose pri grammatical formes, pronomines etc. Li
linguistica doce nos, que to ne evente presc
nequande{blank}footnote:[Un exception es li finale del plurale s, quel
ha per analogic adaptat se apu li romanic paroles anc a germanic. Ma
ci it acte se ne pri un prunta e compensation de propri formes, ma pri
un casu del lege del analogie.]. On posse mirar
que prof. Jespersen audacia ignorar ti lege general e prende in su
essentialmen latinid lingue germanic auxiliares in li conjugation,
finnic finale in li declination, e arbitrari schematic inventet
pronomines possessiv. Mem Zamenhof esset plu caut in ti
direction.

Do sequente li leges del natura, explorat in li scientie, noi persevera
che nor formes va, fe, vell etc e repulse sal, bli, vud, did etc quam
contraditori al resultates del scientic exploration e pro to dangerosi,
e ne fidibil. Un poc minu nationalisme, un poc plu pietá a nor comun
historic
cultura.

Ma li íncontent nationalistes ne vide que li paroles sol ancor totmen
ne constitue un lingue. Romanic ne es latin, li psicologie es totalmen
altri. Sammen li creolic lingues{blank}footnote:[Ti lingues es tractat
in li tre interessant monografie de prof. Hugo Schuchardt. Advere il
ne ha examinat ci un lingue quasi creolic parlat in Europa: it es li
tal nominat jargon o yiddish, quel es german parlat de hebreos, ma ti
german have tant caracteristic qualitás del semitic lingues, p. ex. li
consecution del paroles (li verb sempre in comensa etc) que it posse
dar nos li max interessant instructiones. Ci yo ne posse expander me
pri ti tema, quel yo va forsan tractar unvez plu detalliat. Yo posse
solmen indicar que tal studias es extremmen important por li creatores
de lingue international. E forsan ti conossentie si almen instinctiv ha esset tre util
a Zamenhof.] parlat de indigenes p. ex,
indo-portugues ne es romanic. Li paroles es portugues ma li spiritu del
lingue totalmen
altri.

In nor casu on posse dir que just li analitic modern conjugation, presc
chinesi, li consecution del paroles in Occidental e anc in li altri
lingues international es ne latin, ni romanic ma modern europan, e plu
anglo-slavic; por exemple ja li position del pronómines e li usa del
relative «quel». Specific romanic qualitás quam li diftongisation sub
accentu (L corpus -- S cuerpo, L febris -- F fiévre, F pied -- pedal
etc), li atrofie del síllabes queles seque li accentu, li mutation del
vocales etc ne existe in Occidental. Do partes pur romanic es ne plu
sovent quam pur angles, pur german, scandinav etc. Occidental es quasi
modernisat latinesc. E pro que latin es por nos Europanes por li unes li
matre, por li altris commatre, it deve star neutral exter national
chauvinisme. «Lasciate ogni nazionalismo, voi ch'entrate» in li sant
dominia del interhoman
comprension.

[.author]
E{dot} de Wahl

// Occidental e mundlingue {{{2
=== Occidental e mundlingue

In li «Excerpts from Annual Report of Executive Secretary for the year
1927 and from other Reports and Remarks at Annual Meeting 1928» del
«International Auxiliary Language Association in the United States
(IALA)» Professor K. Asakawa, Department of History, Yale University
(USA), vice-presidente del «Committee on Cooperative Service and
Research» de IALA publica un raport interessant por nos Occidentalistes.
In sequent noi reproducte ti articul integri in traduction Occidental.
Nor letores save ex numeró 44, que Prof. Asakawa, reputat linguist, es
ne solmen un decidet defensor de un occidental mundlingue in general, ma
il es anc un adherent apart del solution de ti idé per nor sistema
«Occidental», de quel il sublinea li superioritá in comparation a
projectes quam
Esperanto.

Li sequent enunciationes merita tant plu attention pro que Prof.
Asakawa es ne occidentale, ma
japanese.

[.author]
Red.

Yo audacia, totalmen ye mi propri responsabilitá, directer li sequent
question a omni tis qui es ocupat in li creativ labore pri un
international lingue. Yo questiona esque ili ne vell dever renunciar por
li present témpore omni idé trovar un medie intercomunicativ quel es
intentet esser usat de omni nationes del munde; esque ili ne vell far
plu bon, quam ínmediat programma concentrar lor investigationes solmen
sur occidental lingues, e laborar simplic e francmen por un occidental
constructet lingue; e esque ili ne vell dever monstrar scrupulos respect
al non-occidental culturas, e cuidosmen gardar se de representar li
resultate de lor propri labore quam alquicos altri quam it vermen va
esser, to es, un purmen regional lingue del
Occidente?

Li rasones por mi question es evident. Li primari qualificationes de un
bon international lingue es, quam noi save, que it deve esser vermen
composit e vermen auxiliari: composit, pro que it deve incorporar
elementes del comun historic cultura linguistic de ti gruppe de nationes
por quel it es intentet servir, talmen que omnihom in ti gruppe vell
trovar in li lingue quelc-cos familiari e congenial a il; e auxiliari,
pro que it deve esser por il un plesur e un stimulant apprender e usar
it, e per conossentie de it posser transir al studie de alcun national
lingue ex ti gruppe. Per altri paroles, un ideal lingue international
talmen vell dever posseder un valore ne solmen intercomunicativ ma anc
educativ e
cultural.

// XXX NOTE: ci esset li marca original de págine -35-

Necos es plu evident quam to que, in li present stadie de nor saventie,
noi ne es in li position trovar un sintese quel vell satisfar ti
elementari postulationes con egal equitá vers omni li varie heredages
linguistic del vast munde. Necun sistema de sintese, sive existent sive
nascent, quel es preponderantmen europan in su vocabularium o
grammatica, ne posse esser nominat con jure un lingue universal.
Proclamar it quam un tal vell esser un violation del sensibilitás del
grand non-europan culturas, e in fact vell certmen provocar li nascentie
de concurrent systemas. Si un lingue auxiliari ne es intentet esser nul
altricos quam un nov medie de arbitrari domination del West súper li
grand majorité del rasse homan, ma quel es destinat por comun servicie,
esque tande noi ne vell dever aprender ligar justicie a nor idealisme?
Esque it ne vell esser correct por li proponentes del existent sistemas
far pretensiones intern de lor real límites? Ne solmen equitá ma anc
practical sagesse postula reflection. Si ti persones quel labora por
creation de un nov form de lingue, vell liberar se de un confus scop e
de un ínpossibil interprense, un tal liberation ínmediatmen vell
clarificar lor tot vision e simplificar e definir chascun parte de lor
nobli
labor.

It apen es necessi addir que, quande un bon constructet lingue por li
Occident es trovat, su intrinsic valore naturalmen vell recomandar it
anc a non-europan popules. Ili tre probabilmen vell usar voluntarmen un
tal lingue in lor comunication con li Occidente. Ma yo time que li
affere vell reciver un totalmen altri aspect si on vell dir les que un
occidental composit lingue es sufficent bon por ili; tande su utilitá
vell esser indangerat mem in lor relationes con li West, por dir necos
pri li usada anc inter ili self. Yo vell proposir que on mey far plu bon
incoragear li non-europanes a formar, si ili vole, propri constructet
lingues regional. It es mi crede e espera que quande tal lingues
regional va esser experimentat e demonstrat, solmen tande, usante les
quam base, on vell posser provar arrivar a un vermen mundal lingue
auxiliari. Mi simplic apologie es, que noi mey progresser vers ti grand
scop con secur e honest
passus.

[.author]
Trad. A. D.

// Citates {{{2
=== Citates

// XXX NEW: Li titul «Citates» esset mettet in ti edition.

[quote, Pascal]
____

It existe vicies queles es fixat a nos solmen per altri tales. Pos
tranchar li trunc ili forcade quam
branches.
____

[quote, Vovenargues]
____
Grand pensas veni ex li cordie.
____

// XXX NOTE: ci esset li marca original de págine -36-

// Cronica {{{2
=== Cronica

SVISSIA, Bulletin mensual del Sviss Association por Occidental (S. A.
P{dot} O.), nr 7 contene un interessant revelation sub titul «Historie
secret de Ido»; li redactor prof. Ric. Berger demonstra per documentes
que li autor de Ido es ne sr de Beaufront ma Dr. Couturat self, i.e. li
iniciator e secretario del famosi Delegation por adoption de un Lingue
International Auxiliari. -- Li comité de S. A. P. O. comunica que li
conferentie international de Occidental va haver loc in Bern probabilmen
li 2 til 5 august. Li sam caderne ancor contene un habil diagramma del
diffusion del divers systemas de lingue international, articules pri li prehistorie de
Novial, humoristic ilustrationes, anecdotes
etc.

[.author]
E{dot} P.

Noi have li plesur anunciar li adhesion de sr Prof. Dr. Jules MEYSMANS,
Bruxelles, Belgia, al Comité Explorativ de Lingue International
Auxiliari (C.E.L.I.A.) del Occidental-Union. Dr. Meysmans es un tre
ancian interlinguist; il ocupa se con li lingue international desde plu
quam 30 annus. In annu 1911 … 1912 il publicat li revúe «Lingua
Internationale», consacrat al líber discussion del problema
interlinguistic. In li sam revúe (regretabilmen nu totalmen exhaustet)
sr de Wahl ha publicat in su proto-Occidental, nominat Auli (auxiliari
lingue international), articules fundamental del naturalistic direction
del lingue artificial. In 1912 … 1913 Dr Meysmans esset president del
«Comitatu linguistico pro Latino Internationale» e il participat al
discussiones del «Academia pro Interlingua» durant mult annus. Il esset
un del colaboratores del «Vocabulario Commune» de prof. Peano. Su
adhesion a nor C.E.L.I.A. es por nos un precios
acquisition.

[.author]
-i-

// XXX NOTE: li marca original de págine -37- esset in li sequent
// paragraf:

Li 6 decembre li Societé KOSMOGLOTT in Tallinn (Reval) havet un vésper
memorativ del 10esim annuversarie del die de morte de su fundator Ing.
W{dot} K. Rosenberger, autor de Idiom Neutral. Esset present Seniora Helene
Terras, filia de sr Rosenberger, li membres del comité, membres de
Kosmoglott e gastes. Sr E. de Wahl apertet li assemblé per un discurs in
Occidental, in quel il memorat li merites del grand pionero e laborator
in li camp del lingue international. Poy sr de. Wahl adressat se a sra Terras e mersiat
la pro su venida e li interesse monstrat al activitá del societé. Sra
Terras respondet in german. Ella mersiat pro li memorie de su amat patre
e dit que
ella sempre havet grand interesse al ovre de su patre, que ella esset
anc membre de Kosmoglott in Petrograd, e que ella nu vole prender parte
in li labor por li lingue international. Proque un movement «neutralist» ne existe, sra
T{dot} va junter se al movement de Occidental, quel sistema es li max proxim
a ti del Neutral, e pro li long colaboration del autor de Occidental con
su patre. Poy esset leet li advenit lettres: del Central Officie del
Occidental-Union (Mauer b. Wien), del membre honorari de Kosmoglott
Jacob Linzbach (Paris), de Prof. Peano (Torino), de Ing. Schmurlo
(Riga), de sr Yushmanov (Leningrad) e de altri antiqui e actual membres
de Kosmoglott. Omni presentes, li majorité de queles ne hat ocupat se ye
Occidental, constatat que ili hat bon comprendet li tot discurs in
Occidental.

[.author]
E{dot} W.

Secun «Svissia», sr Kreuz, general secretario del international central
comité del Esperanto-movement in Genéve, respondet in SEELÄNDER
VOLKSSTIMME al du articules scrit por Occidental de Dr. Aschwanden. Sr
K{dot} presentat li conosset argumentes: Esperanto ja es tro difuset por
tolerar un nov concurrente; it es li sol lingue del practica, etc. In
1887 Volapük esset anc li «sol lingue del practica», it havet presc un
million adherentes e Esperanto ni un sol (exceptet su autor). Per que
Dr. Zamenhof persistet propagar un altri lingue apu ti del «practica»,
il fat bon e noi hodie anc. Li excellent replica de Dr. Aschwanden va
esser editet anc in un brochura de Propaganda de S. A. P. O.

[.author]
-i-

DER GLOBEFLYER (Essen), nr 4, publica textus comparativ in Occidental,
Esperanto e Ido e aperte un enquette inter su abonnates pri li max facil
lingue
international.

THE EQUITIST (Phoenix, Arizona), nr 529, sin dar nov argumentes,
responde a nor critica del arbitrari introduction de asexual pronómines.
(Cp. Cosmoglotta nr 53, pg.
145).

[.author]
E{dot} P.

HEROLDO DE ESPERANTO nr 46, recense li vocabularium Deutsch-Occidental
de J. Gär. Ti revúe nu apari in Köln con 10 grand págines regularmen
chascun semane, sempre actual e interessant contenete e
illustrationes.

// XXX NOTE: li marca original de págine -38- esset in li sequent
// paragraf:

Dr. Edmond Privat essent promovet a president honorari del I. C. K.
(«Internacia Centra Komitato») del Esperanto movement; li nov actual
president de ti comité central, sr John Merchant, torna se in un APELLE
a omni esperantistes e
specialmen a redactores de Esperanto-gazetes (Heroldo de Esperanto nr
43), in quel il exhorta les «ne ocupar se pri critical plendes e micri
lateral afferes e evitar disputes e polemicas pri bagatelles. Il self
quam comerciante e ne linguist nequande misusa li témpore pri questiones
queles ne aporta profite al afere. Il propaga li lingue e lassa li
discussiones pri linguistic punctus in li manus del «Lingva Komitato».
Si li comité o un altri institution del Esperanto-moventie ne acte secun
desire, on sempre have li possibilitá electer altri persones. Al membres
il emfasa que li fortitá del moventie ne es che li I. C. K. ma che ili,
li gruppe-membres, pro que de ta on jetta li seme del propaganda. In
fine il expresse su crede que in forsan 10 annus Esperanto va esser
generalmen acceptet quam un -- si ne li sol -- del official lingues in
omni international congresses.» -- Ti ultim espera probabilmen ne va
esser realisat, ma li penas del esperantistes va accelerar li
actualisation del question de un lingue international. In omni casus li expresset de sr
Merchant consilies es tre prudent e anc usabil che
nos.

Ax. W.

In «International Language» (London), nov. pág. 225, Eleno Vinfero
critica li libre de prof. Jespersen. Secun li opinion del critico Novial
es in su natura un corection de Interlingua e Occidental. Il trova que
J{dot} ne suficent aprecia Esperanto, sin quel secun su opinion omni altri
lingue international ne vell exister. Eleno Vinfero sembla mal conosser li historie!
Volapük, lingua de Pirro, Mundelingue de Lott, Idiom Neutral e mult
altres ha aparit índependent de Esperanto. Il qualifica Occidental quam
caotic. Nu, si redact-er, redact-ion, redact-iv, redact-or, redact-ori,
redact-ion-al es caotic, quo es tande li parallel Esperanto-paroles:
redakti, redakcio, redaktoro, apu redaktistaro, redaktejo, redaktisto?
Ca to ne es ver cáos? Poy Eleno Vinfero critica li debil flanc, criticat
ja de altri láteres, e poy apologisa li Esperanto-finales -j, li
acusative e li acord del adjectives, ma ne posse citar nov convictiv
motives. «It es ínpossibil far un final judicament mem pri un simplic lingue
international sin usar it per un long periode». To es tre ver, ma E. V. adjunte «Yo
senti, que Novial es nascet sin vive». Un poc naiv es pos su apologie de
Esperanto li frase conclusiv: «On mira, pro quo deve exister tant provas
por remplazzar un lingue ja existent, quel responde a omni
postulationes, e es facil precis e
eficient».

// XXX NOTE: ci esset li marca original de págine -39-

Li mal pronunciation de foren lingues per angleses es omni-conosset. W.
E{dot} Collinson, Professor del Universitate Liverpool, consacra a ti
question 3 págines in INTERNATIONAL LANGUAGE, nov. pag. 229 in un
articul intitulat «Generalaj fonetikaj Postuloj de Internacia Lingvo».
(Version in Esperanto per Eleno Vinfero). Proque ci es question de
PRONUNCIATION, quel in omni international lingues generalmen es simil o
mem identic (adminim pri li vocales) so it posse esser tre util ne
solmen al Esperantistes ma anc a angles Occidentalistes, idistes etc. Li
detalliat clar exposition monstra li excellent pedagog e
scientist.

[.author]
J{dot} P.

// Subventiones al Occidental-Union {{{2
=== Subventiones al Occidental-Union

- Director Gerald A. Moore (London): 25 pounds.
- Dr.-Ing. A. Wormser (Offenbach a. M.): 150.

[.author]
RM. +
Li Central Officie.

// Litteratura {{{2
=== Litteratura

// Null beson {{{3
==== Null beson

In li triesim decennie del secul passat on tractat in Austria li
question pri li concession a constructer un relvia de Wien til Brno
(Brunn). Quelc «competentes» con subrision mocant refusat li propose:
«It existe un coche quel vehicula inter li du cités. In ti coche mem tre
sovente es plazzes vacant. E sub tal conditiones vu vole constructer un
relvia de Wien til Brno? Por to vermen ne existe null beson!» Finalmen
on tamen constructet li relvia; e nu, con li introduction del relvia anc
aparit li beson, e li nov vehicul havet un plen
success.

Lu sam va valer anc pri li Lingue International. Omni hom quel hodie
condamna li pensa de un unitari e facil lingue international mey pensar
al verdicte quel il hodie da pri ti homes queles ha volet eternisar li
coche.

Un nov medie self crea su beson si it da nov avantages. Qui al comensa
de nor secul ha pensat a li grand possibilitás efectuat per
radiofonie!

Si li autores del nov medies de intercomunication vell far labor solmen
quande lor contemporanes afirma li necessitá, tande null progress vell
evenir.

[.author]
E{dot} P.

// XXX NOTE: ci esset li marca original de págine -40-

// Quo yo opine pri radio {{{3
==== Quo yo opine pri radio

Yo fat installar in mi studie-chambre un radio-receptor, quel comunica
con li tot spacie europan per un antenne acrocat al sómmite de un mast u
yo vell posser hissar li flagga simbolic del Uniat States de Europa, de
queles mi receptor da me li aspect extraordinari in li nocte quiet de
Brie.

// XXX NOTE: li marca original de págine -41- esset in li sequent
// paragraf:

Li receptor, ex mahagon harmonisa se con li vitrines, li bibliotecas e
li etageres, u li libres vive in ombre. It ne es sin emotion que yo ha
prendet li escutores in ti quiet decor. Un amico installat un antenne
provisori, durant li die. In li nocte noi laborat ancor. Solmen pos li
diné noi prendet li escutores conectet in serie. Un miraculos pace,
ofertat de un autune plu agreabil quam li estive, circumdat mi litt dom,
ne sin alcun solemnitá. On audit li cri melancolic del ules e li bruidas
de un litt fauna avigilat in li proxim bosca. Noi esset tre lontan de
alcun homan activitá. Null motor roncat in li circumité. E li presentie
del hom sur li terre esset solmen un íncert reminiscentie. It es alor
que yo provat seducter, capter li confidentie de un litt unde malicios e
pudic. It me semblat audir, in li max lontan límites del nocte europan,
un voca in li nocte, quel nequi posset ja identificar. Yo esset li nov
chassero qui ne posse moderar su emotion quande li pointer stoppa, li
córpore alongat, e li ocules al savagine. Tre dulcimen, con mill
precautiones por ne far timer li voce quel yo sentit ja captet, yo
successat atraer in mi hem li unde quel bentost penetrat in mi aparate
con li rapiditá de un tren intrant in station. Un orchestre hispan
plenat per sonoritás potent mi studie-chambre. Li tot nocte europan
bruidat quam un ferie: li orchestres mixtet se con li voce del oratores;
un station lontan provat, per mani vocas, atraer li attention de Europa
a su programma. It esset un extraordinari confusion de voces. Yo stat
sur li undes morit del famós Babel e li miracules radiat in me quam un
luce. Finalmen on acustoma se pri omnicos. Ma it es vésperes de ínquieta
u li aggression siffla in li vent quel passa súper li árbores. Un
ínsondabil misterie da al anunciatores russ, german, angles, italian o
tchecoslovac un exceptional qualitá. Quel apoteoso es reservat a nos per
ti magie. It es desfacil ne fumar un pip meditante, quande li escutores
es reacrocat. Nam li relation noctal, con popules queles veni omni
vésper mixter se al atmosfere familial de un logí, quel on vell creder
ínpermeabil, ne es sin educar li sensibilitá
e li imagination del homes de nor témpore. It ne es un doane ye li
intrada de un radioreceptor, e li pensada posse, strict parlante, intrar
sin payar li taxe. Li censura del stationes de emission es solmen un
convention social, vermen sat fragil, ti del bon gust e del
oportunitá.

Pierre Mac
Orlan

Hebdo-T. S, F. Paris I. 10.
27.

Trad. L. M. de
Guesnet.

Pierre Mac Orlan es un ex li max curios litteratores frances de
ho-témpore. Specialist pri romanes de aventura, ma por le, li aventura
es partú. Ovres: Le Chant de l'Equipage, A bord de l'Etoile matutine. La
Cavaliére Elsa, La Venus Internationale, Marguerite de la Nuit, Malice,
Port d'Eaux mortes, Les feux de Batavia. Le quai des
brumes.

// Ciel {{{3
==== Ciel

Li ciel es sempre ta u noi ne es. Li ciel es li dominia de lu
ínatingibil, it es li insul quel nequande esset trovat, li coste a quel
null nave jamá ha
abordat.

Qui esset capabil dar durada a ti moment pri quel Goethe dit: «Oh
remane, tu es tam
bell»?

Noi, ella e yo, sedet sur li cúlmine del monte e spectat trans li vast
catenes del montes expandent se quam undes in omni directiones. Li sole
brilliat. Li aer esset calorós. Circum nos extendet se un panorama tam
bellissim quam ocules homan rarmen ha
videt.

Jus yo volet questionar la esque ella es felici, quande ella monstrat a
un loc in medie del sómmit max lontan, u nubes tucha li cúlmines del
montes e un radie del sole benedit les. Ella
dit:

«Esque tu vide ti loc? Trans ta es mi ánim! Ta es li loc de índescribil
luce! Ta reye joy e pace! Yo pensa, ta es li
ciel!».

«Tu es just», yo respondet. «Regardat de ci, ta es li ciel! Ma si tu
veni a ta, tu va trovar necos altri quam nebules. Regardat de ci, ti
nebules pare albi e aurin, e ángeles circum-vola it. Si tu vell posser
atinger les, tu vell trovar les gris e frigid e esser circumdat solmen
per roccages, stormes nivosi e solitude. Tande forsan tu vell spectar in
ancor plu grand lontanie un altri punctu grandiosmen bell … e si tu
vell hastar a ta, tu vell vider ti bellissim punctu sam lontan quam
antey. Talmen li ciel fugi avan nos. Por nos li ciel es jacent sur
Venus, sur Saturn o sur Marte; e, qui save, por li habitantes de altri
mundes li ciel es sur nor
terra!»

// XXX NOTE: ci esset li marca original de págine -42-

«To sembla me un pessimistic conception», ella
dit.

«It totmen ne es tal!» yo dit. «It in contrarie es li sol conception
quel da al felicie etern duration. Li sol índestructibil qualitá del hom
es li expectantie. Li sol, ínexhaustibil fonte de joy es li esperantie.
Ti homes, li felicie de queles trova se in li land del esperantie,
sempre es
felici.

Li ciel es situat in li futur, pro que li futur es ínfinit. Lu futur
anc es li sol témpore in quel noi posse esser plenmen felici. Lu
preterit es un poc melancolic mem in su max agreabil momentes. Lu
present es fugitiv e desapari in omni minute in li passate. Pro to li
ciel de null hom jace in li presentie. Solmen li futur es pur, ideal,
íntrublat
joya.

Noi es nascet quam peregrines e extranes. Li avies in li aer have lor
nestes e li foxes have lor fores, ma li hom ne have alquicos sur quo il
posse metter su cap. Il es li cigane del universo, li vagabund del
munde».

«Ma yo ha esset felici!» ella
contradit.

«To es possibil!» yo dit. «Ma to quo te da entusiasme e instiga te, es
ne li felicie quel tu ha juit, ma li felicie quel tu
expecta!».

«Li ciel es lu max secur e ínmutabil del vive. It basa sur li firm
fundament del esperantie. Su pilastres es format del expectantie. Li
ciel es un cité etern, ne un cité del témpore. Pro to su portas ne es
cludet ni in die, ni in
nocte.

Frank Crane (New
York).

Trad. A.
Deminger.

// Religion de un scientist {{{3
==== Religion de un scientist

[.author]
Ex «Arrowsmith» de Sinclair Lewis.

Esser un scientist … to ne es just un sorte de ocupation, talmen que
un hom vell posser selecter esque esser un scientist o un geografic
explorator o un mercator de obligationes o un medico o un rey o un
farmero. It es un intermixtion de tre different emotiones, simil a
misticisme o desir de scrir poesie; it fa su victim totalmen different
del bon normal hom. Li normal hom, il ne cuida mult pri to quo il fa,
except que il deve manjar e dormir e amar. Ma li scientist es intens
religios … il es tant religios, que il ne va acceptar quart-veritás,
proque ili es insultation de su
crede.

Il vole que omnicos deve esser subjectet a ínalterabil leges.

// XXX NOTE: ci esset li marca original de págine -43-

Il es in li sam maniere opposit al capitalistes, qui pensa que lor
stupid moné-chassada es un sistema, e al democrates, qui pensa que li
hom ne es un combattent animale; il ignora li american parvenú e li
europan aristocrate e tot lor bluff. Ignora it! Totalmen! Il odia li
predicantes, qui raconta lor fabules, ma il ne es tro amabil al
antropologos e historicos, qui posse solmen conjecter … e malgré to
ili audacia nominar se scientistes! Oh, yes, il es un mann quem omni
bon-naturat homes deve naturalmen
odiar!

Il parla ne minu depreciant pri li risibil crede-curatores e
chiropractores quam pri li doctores, qui vole furter nor scientie ante
quam it es probat e precipitat, esperante, que ili cura homes, e
spoliante li indicas per lor vestigies; plu fort quam li imbeciles, qui
ne ha mem audit pri scientie, il odia pseudoscientistes e scientistes
del conjection, quam p. ex. ti psicoanaliticos; e plu fort quam ti comic
scientistes del reveríe il odia homes queles ha intrat in un pur regnia
quam li biologie, ma queles conosse solmen un libre de aprension e
qualmen discurser a stupides in un tal populari maniere! Il es li sol
ver revolutionario, li autentic scientist, proque il sol save quant poc
il save.

Il es fortiat esser descordiat. Il vive in un rigid, clar luce. Ma it
es comic: in realitá, privat, il ne es ni frigid ni descordiat … mult
minu frigid quam li professional optimistes. Li munde ha sempre esset
guvernat del filantropistes: del doctores queles vole usar lor
terapeutic metodes queles ili ne comprende; del soldates queles vole
alquo contra quo ili posse defender lor patria; del predicantes queles
labora por far omnes escutar les; del bon industrialistes queles ama lor
laboreres; del eloquent stat-mannes e mollicordiat autores -- e vide
-- qual excellent infernal cáos ili ha fat del munde! Forsan nu es li
témpore por li scientist, qui labora e sercha e nequande trotta partú
criant qualmen il ama omni
homes!

Ma, denove, ples sempre memorar, que ne omni homes, queles labora ye li
scientie, es scientistes! Quam poc! Li reste … secretarios,
press-agentes, epigones! Esser un scientist es esser simil a un Goethe:
it es nascet in vos. Si vu have un poc de it nascet in vos -- it existe
du coses, queles vu deve far: laborar duplic tam energic quam vu posse,
e ne permisser que homes usa
vos.

// XXX NOTE: ci esset li marca original de págine -44-

// XXX TODO: Confirmar, ca «Li prega de un scientist» es scrit del
// autor de «Religion de un scientist», e ca ambi es in li section
// «Litteratura».

// Li prega de un scientist {{{3
==== Li prega de un scientist

// XXX TODO: Li original esset «libertá de hast!»:

Da me, Deo, ínobscurat ocules e libertá de
hasta!

Da me, Deo, un quiet e persistent colere contra omni falsitás e omni
pretentios labor e omni labor, lassat debil e ne-finit! Da me, Deo,
fortie ne reposar, talmen que yo ne posse ni dormir ni acceptar laude,
antequam mi observat resultates es egal a mi calculat resultates, o in
pie fervore yo decovri e atacca mi errore! Da me, Deo, fortie ne fider
in Deo!

[.author]
Trad. de A. Z. R.

// Li nave de nor vive {{{3
==== Li nave de nor vive

[verse]
____
Li viv' es curt, li arte long,
noi it apen aprende.
Etsí li vole brav e bon,
it ne de nos depende.

Fier e gay noi ha lansat
li nave de nor vive,
credente que it va seglar
secun nor directive.

Al rives de nor revas noi
espera e aspira.
Li nave segla préter les…
contrari al desira.

Li portu del destination
noi divinar ne posse;
noi segla adavan, ma noi
li aquas ne conosse.
____

[.author]
A{dot} Z. R.

// XXX TODO: Ci esset tri asteriscs de separation.
// XXX TODO: Separar:

[verse]
____
Solmen corc e palles e errores
posse sur li superficie fluer.
Si tu vole perles, ples merser
a bass in profundores.
____

[.author]
A{dot} Z. R.

// XXX NOTE: Ci esset un linea de separation.

****
Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek,
Tábor.
****

// Cosmoglotta A 58 (1929-03) {{{1
== Cosmoglotta A 58 (1929-03)

Annu VIII -- Marte 1929 -- Nr. 58 (3)

ifdef::original-tocs[]

// Contene {{{2
=== Contene

- Rason del historic follies, Edgar de Wahl

endif::original-tocs[]

// Rason del historic follies {{{2
=== Rason del historic follies

Durant su ultim sejorn in Vienna li autor de Occidental ha fat un tre
interessant discurs in «Verein deutschösterreichischer Ingenieure» sub
titul «Cosmic mission del tecnica». Pro desir de mult letores de
Cosmoglotta, sr de Wahl havet li amabilitá fixar in li present articul
su original idés pri ti problemas de filosofie historic e natural.
Quáncam li Redaction ne posse subtener omni conclusiones del altestimat
autor, it tamen permisse se publicar ti inspirativ e altqualificat ovre,
sam quam it es parat inserter conceptiones contrari, si ili es
fundamentat e presentat in form convenent al general tendenties de nor
universal movement cultural. Occidental es li lingue e international e
interclassal.

In ultra noi publica per li present articul un modellic exemple de
original litteratura Occidental ex li plum del creator del lingue.

[.author]
E{dot} P.

Li actual moment del homan historie sembla esser un del max interessant
e significativ. Revolutiones de politic, economic, social e scientic,
spiritual e moral caractere precipita unaltru e prepara se quasi
sucusser e forsan anihilar omnicos existent.

Paradoxissim límites politic impedi li pulsation del sangue del vive, ne
egardante ni geografic circumstanties, ni economic territorias, ni
nationalitá. Pro to absolut apovrisation, precipue del medial classe e
del spiritual strate, e junt un nequande experit manca de labore in tot
Europa; in Russia, li anteyan graniera de Europa, un elementari famine
con mortalité de six milliones, aparition de canibalisme e barbarisation
de un million deminud infantes.

Interim in America on destructe un parte del recolta de coton, por ne
abassar li precies, in Argentinia on calenta li vapor-naves per máis. Ex
li exhaustet Europa con crescent urgentie on extorde debites de guerre e
reparationes, durant que in America secun statistica chascun quadresim
hom possede un automobil.

// XXX NOTE: ci esset li marca original de págine -46-

Un revolution noi vide anc in li terren spiritual: Li teorie de
relativitá de Einstein, li recent revelationes del fisica del atomes ha
sucusset li fundamentes scientic sin ja har dat un solution; li nov
scientific penetration in li avan-cortes del Indic yoga, suggestion e
psichic influentie aperte nos li portas in un nov munde pri li
signification de quel noi ancor ne posse far nos un clar idé.

Max catastrofal esset forsan li moral ruina. Li sexual libertinage quel
ante altricos frappa li borgesucho, in veritá es ancor li max ínnocent
látere, nam tal-cos li historie ha videt sovente in li mutantie del
témpore, sin que li munde ha perit per to. Ma altri fundamental
conceptiones ha absolutmen mutat, p. ex. li conceptiones pri proprietá,
jure, devore, state, individue. Emerge barbaric conceptiones ex nebulos
antiquitá, queles on credet har superat ja de long, e deveni coses
quotidian: on tortura, on prende ostages (garantiarios), e to ne solmen
in Sovetia. Anc Anglia, exemplaric por omni altris pro su
selfdiscipline, havet durante li guerre un pogrom e … tolerat it!

Tipic por to quo eveni hodie, es li follie caracterisant omni
aspirationes e actiones del homanité. Advere ja sovente li homes ha
esset captet per ilusiv idés, queles per milles e milliones ductet les
al morte. Que malgré to li homanité sempre denove sanat e recreat se, es
por dir veritá, ja presc un miracul. Ma si noi nu trova, que chascun tal
psicose ne solmen esset superat, ma ha monstrat se quam particularimen
fort medie ad ulterior tecnic o social progresse, quel notorimen sin ti
psicose ne vell har evenit, o almen ne tam bentost; tande noi va dever
reviser nor opiniones pri li folli idés.

Quelc exemples ex li historie: Ta es unesimmen li nonsense del guerre,
li max antiqui e continui flagelle del hom. Ma sin it noi ne vell
conosser li foy, quel es un accessori profit che li production de armes
de petre. Nor instrumentes musical have su orígine in arc e zarbatan
(tube lansant projectiles), por totalmen silentiar pri perlaboration del
metalles. Li preparation del guerre ha dat nos li tecnica del stal
indurat, e li aviation. Sin li grand guerre e li preparationes por it
noi ancor long ne vell har atinget li recent perfection e securitá in
volar, nam quel privat hom o firma posset talmen promover ti ínrentabil
tecnica? Solmen li usabilitá in li guerre provisat li necessi pecunie.

// XXX NOTE: ci esset li marca original de págine -47-

Un del idés max eficaci in li historic témpores, quel ha custat al
homanité plu mult sangue quam omni altris, esset li idé cristian, quel
esset propagat «con foy e gladie» secun li indication: in omni popules.
Talmen esset introductet li religion del amor, e apen un altri ha
productet tant venen e odie, e causat tant sufrenties. E til hodie,
quande omni Europanes es cristianes ja bentost du mill annus, es poc
visibil li spíritu del amore. Do li idé, pro quel on ha tant combattet e
por quel ínnumerabil victimes ha esset torturat e brulat, ne es atinget;
ma in vice to un cos tut altri, eminent valoros nov, es inaugurat per li
cristianisme: esset creat li comun base cultural por tot Europa, e per
to li tot terra. Til tande hat existet mult singul culturas: li Sumeric,
Babilonic, Assiric, Minoic, Egiptic, Chinesi, Indian, Mexican, Peruan,
Persan, Classic. Chascun de ili developat se presc sin contacte con li
altris e ye lor perition sovente esset perdit anc lor cultural
aquisitiones, p. ex. li cultura de Hallstatt e de Benin, pri li alt
statu de queles raconta nos quelc scarsi restes. Per li unitarisation de
omni Europan culturas sur li fundament del comun religion esset creat un
potent base súper un tot continente, per quo naturalmen li securitá de
su perseverantie ha immensimen crescet. Ma con li grandore del base
cresce anc li possibil altore del cultur-piramide. Do talmen esset
atinget anc un absolut progress in comparation con li altri culturas,
almen in tecnic relation.

// XXX NOTE: li marca original de págine -48- esset in li sequent
// paragraf:

Posquam li unesim flute del idés hat calmat se, e li nov idé, in comensa
comunistic, hat stabilisat se in li papatu, pos ulterior mill annus
denove capte li homanité un psicose, custant mult sangue e lácrimes: li
cruceadas. Anc ci li fate esset li sam. Li scope ne esset atinget: Li
tombe de Cristo, pri quel on luctat durante 300 annus, restat in li
manus del paganos, li moventie calmat se per se self, e hodie nequi plu
have interesse pri it. Ma quáncam li idé guidant ne esset atinget,
malgré omni sacrificies, noi vide nu altricos gravissim: sin li
cruceadas probabilmen America ancor long ne vell har esset decovrit. Li
piratic expeditiones del cavalieros cruceaderos ha aportat in Europa
mult merces, ci ancor ne conosset, e bentost on sentit les quam necessi.
Ma proque on ne posset reciver les per raubada, on devet comprar les. Li
long e ínsecur via fortiat li homes serchar li via per mare. Ma li istme
de Sues cludet li via, do on sercha it circum Africa e poy Columbo in li
direction ad west. Sin li cruceadas it vell
har durat ancor mani secul. E li signification del decovrition de
America por li developation de Europa es conosset.

Quelc témpore poy, li mentes del erudites es captet del idé serchar li
petre filosofal, possent mutar omnicos in aure. Un vermen absurd idé,
nam si on vell har trovat it, un mundan economic catastrofe vell har
occasionat per li inflation del aure, simil a ti quel ha experit
Germania. Ma li alchimie ductet al chimie con su fabulari successes, sin
queles li hodial témpore ne vell posser exister. Ma li perspective
extraer acid sulfuric, eteric oleos o colores de aniline apen vell har
enthusiasmat li alchimistes a lor explorationes, quam to fat li simplic
clar idé: posser far aure.

Hodie denove noi vive in un témpore in quel un suggestiv idé ha captet
un grand parte del homanité, li comunisme. Li idé in se self nequande
posse esser realisat, proque it es biologicmen absurd. Li comunisme fa
fiasco in li constitution del homan psiche. Sammen índubitabil es, que
ja it ha portat ínexplicabil misere e sufrenties sur un grand partie del
homanité, e probabilmen va aportar ancor plu. Ma secun analogie it es a
expectar que per to va esser atinget alquo totalmen nov, ne havent
nullcos comun con li idé, e quo ne posse imaginar ni li partisanes ni li
victimes. Ma un micri circumstantie visibil ja nu yo vole mentionar ci:
Per li emancipation del quadresim statu on posse remarcar un
extraordinari tendentie ad instruction in li inferiori strates del
population, specialmen in li nov proletaric e democratic states. Ultra
li rapid progress del tecnica durante li guerre do sembla preparar se
anc un consolidation e infortiation del base cultural, etsi in unesim
témpore in plu rud form.

Ma noi posse vider in to un process quel on posse remarcar constantmen
in li natura. Si noi have un vúlnere quel deve cluder se, tande
unesimmen forma se un rudi textura conjuntiv, li cicatre, quel poy poc a
poc es transformat in plu fin textura cellulari. Solmen li max fin
texturas de nor sensitiv organes ne posse esser restituet. Un ocul
cicatrisa se, ma it ne vide plu. Pro to it es nu primissim affere ne
lassar perir nor max fin aquisitiones cultural, nor conceptiones
spiritual e nor sangue cultural.

// XXX NOTE: li marca original de págine -49- esset in li sequent
// paragraf:

Li revolution in Russia ha penat con omni forties exterminar ti sangue
cultural, por quelc témpore probabilmen con li sam success quam in
Hispania, quel brulat su max fin homes
cultural in autodafés, e per to ha excludet se por secules ex li
cultural concurrentie de Europa. Paraleles inter li classic Hispan
inquisition e li metodes del politic inquisition del Tsheka in Russia es
facilmen trovabil.

Ci nu es interessant constatar que in li ultim témpore in tot Europa
monstra se un special interesse por eugenica, e precipue in Hispania.

Li temporari supra-mentionat abassament del cultural temperatura in
Hispania e Portugal, secundat del import del mauric subtropic sangue, ha
fat ti popules, li sol in Europa, apt mixter se in li tropic America con
li colorat rasses e inocular les europan sangue cultural (advere pos har
exterminat li antiqui civilisationes del Aztecos e Incas, «in majorem
Dei gloriam»). Li tropic landes representa un del max important economic
territorias del futur, e omni popules assecura se li plazze in li sole.
Ma li Europano ta ne posse laborar, e li indigeno mori in labor
fortiativ. Li sudamerican popules mixtet, qui recive poc a poc per
constant nov arrivantes ex Europa nov cultural sangue, va probabilmen
atinger un eminent signification por li futur del cultura de nor terra.

Do anc ci it sembla que un foll frenesie quam li inquisition pos secules
atinge un resultate valorosi por li expansion del cultura sur nor terra.

Esque forsan li Russ follie ne vell posser intenter alquicos simil in li
oriente, quam it sembla preparar se in li sud-west?

Per li nov mur inter ost- e west-Europa, Russia ancor plu quam antey va
dever orientar se al ost o sud-ost. Noi conosse li capabilitá del Russes
incorporar se completmen max divers foren elementes; li ínquiet politic
expansiv fortie de ti altmen dotat, ma internmen ínstabil e tamen
possedent de omni Arios li max fin psiche. Do on ne va refusar li
possibilitá de un tal amalgamation del indo-mongolic oriente con russ
sangue, talmen que anc ci forsan aperte se vast cultur-perspectives.

Li just comensat grand mundan lucta inter urso e balene probabilmen ye
grand parte va executer se in li Himalaya e Hindukush, queles in li
secul de aviatica ha cessat esser ínsuperabil límite.

Quel ínprevidet progresses li tecnica va posser atinger in ti lucta
mundal, noi hodie apen posse imaginar.

// XXX NOTE: ci esset li marca original de págine -50-

Ma anc un altri perspective aperte se che un contact inter India e
Russia. Ambi, li Indos e li Russos, possede li max fin organisat psiche,
advere diversmen orientat, li Russ directet al etica, li Indic al
essentie del coses. Un sintese de ti du vell posser producter rar
flores.

In general un constant sintese de equivalent ma diferent principies
apartene al fundamental fenomenes del natura. It es ya generalmen
conosset, que in li maritages junte se li contrastes tam per córpore
quam per caractere.

Un aparition simil nu sembla haver loc anc in li grand culturmaritages.
P{dot} ex. in li tal nominat classic cultura on posse desfacilmen imaginar
plu grand contrastes quam Grecos e Romanos.

Li Greco -- individualist, splittrat, invidiosi, trahitoric, artist,
altmen inteligent e genial.

Li Romano -- totalmen mann, organisator, dómino, laborator e soldat;
hom de devore social, ma spiceresc e presc sin genialitá e sentiment
artistic.

Poy li combination: Germano e cristianisme. Che li Germanos -- líber
mannitá; ofenses es revenjat per extrem «vendetta»; voluntari
responsabilitá; índependentie. Che li cristianisme -- selfhumiliation:
si on te batte sur li levul guancie, presenta li dextri! «sacrifizio del
intelletto»; lassa omni responsabilitá a Deo!

Vermen on posse desfacilmen imaginar plu grand contrastes. Ma ex ti
contrastes ha nascet nor modern Europancultura.

E nu recentissim: Russia e comunisme. Li ost-slavo totalmen
individualist, mem solipsist (compara li polones «liberum veto» in li
parlamente, u un sol posset inhibir li decision del majorité per su
vota), e in li funde de su essentie anarchist, t. e. reconossent null
autoritá exter su personal arbitrie. E in ti humo es plantat li
comunisme: extintion del personalitá, sacrificie del singul al bene de
lu total, absolut subordination. Ti combination de líber índependentie
del decision con absolut ligation a lu total apu general etic direction
del mente aperte vast perspectives apartmen si on prende in calcul, que
li futuri mecanisation del munde postula anc del hom un mecanisation i.
e{dot} absolut discipline e de altri látere responsabil índependent activitá
e in casu necessi mem selfsacrification. On ja save que li russos es li
max bon choferos.

// XXX NOTE: ci esset li marca original de págine -51-

Del citat exemples, continuabil secun voluntá, on posse vider que
constantmen li homanité es submisset a fortiativ proceduras sovente tre
dolorosi, queles sembla haver un tut altri scope, ma in fine evoca un
grandiosi noviformation del cultura social o tecnica.

Lu remarcabil nu es, que malgré li destructiones, ínevitabil che ti
experimentes, e sovente abassation del nivelle cultural; li tecnic
aquisitiones presc nequande perdi se, exceptet forsan tales, quel servi
plu al rafinament.

It suffice comparar li medievie con li classic témpore. Spiritualmen
certmen extrem barbarie pos altissim cultura; tecnic e materialmen un
absolut progress. P. ex. in li architectura: un gotic eclesie ni Grecos
ni Romanos vell har posset constructer per su tecnica; li arcabuse e
ancor plu li fusil esset plu perfect quam li arc. Li ferrin curasse del
paladinos medieval esset tecnicalmen plu alt quam ti del hoplites e
Roman legionarios. Li caravelles esset superior al Roman galeres, e
talmen plu.

Li nascentie de idés adequat al inferiori psiche, queles poy evoca li
assalte del masses, probabilmen es considerand quam hipnotic suggestiv
fenomene. On tamen nequalmen posse qualificar les quam exclusiv homan
efectes de potent contemporanos. Ordinarimen ti, queles practicat li
suggestion sur li populari masses, stat self sur li sam spiritual
nivelle (p. ex. Petro de Amiens), durant que per medie del hipnose
prepara se coses, queles sovente ne ante secules monstra li rationalitá
de lu evenit, coses queles nequande vell har devenit perfect sin ti
hipnose, e ne posset previder se mem per li max perspicaci
contemporanes, quam li supra citat exemples pri li cruceadas e l i
alchimie, etc. In omni casu un tal fenomene ne posse explicar se per
simplic causalitá.

Que per furie del nonsense sempre nasce alcun cose rational in plu alt
gradu, es talmen absurd e talmen contradí a omni probabilitá, que on mem
ne posse regardar it quam hasardic. Hasardes actent sempre in li sam
direction ja plu ne es hasardes, ma have un
ínconosset
cause.

// XXX NOTE: li marca original de págine -52- esset in li sequent
// paragraf:

It have do li aspecte, quam si in li historie es activ un superiori
prevident inteligentie, tractant li homes advere sin alcun scrupules ni
misericordie, ma quel intente visibilmen alqual tecnical scopes con li
terra o li homanité. Li spiritual cultura intern del hom sembla esser
tre índiferent por ti intendante
del terra, yes forsan it es mem íncomod a il proque ti qui ha savet
crear se ci un statu stabil e passabilmen agreabil, es forbalayat quam
ínutil concurrent demideos. Ja li hellenes parlat pri li invidie del
deos. Talmen nor intern cultura nequande eleva se súper li nivelle de
isolat eminent persones quam Socrate, Jesu, Buddha, Lao Tse, Goethe,
Nietzsche. Ci li «Jardinero» cura que li árbores ne mey crescer til in
li ciel.

Ma li tecnical progresse li «Spiritu del terra» sempre propulse
ínresistibilmen ad avan con suprem ferventie.

Ma por quel scope? Lass nos regardar nu li resultate del hodial tecnical
civilisation del statupunctu del terra. Per nor intensiv economie e
industrie li facie de nor terra va radicalmen changeat. Forestes es
abattet, masses de animales e plantes es exterminat, altres cultivat,
agres e jardines etablisset, cités constructet e murat. Li tot
superficie es subminat, perserchat pri metalles, carbon, oleos e altri
coses necessi por li sempre crescent tecnica; carbon e oleo es denove
retromisset in li aer in form de acid carbonic, e de nove retroductet in
li exchange del materie.

Li hom do labora quam organ del terra, sam quam ante il altri entes
vivent ha laborat in altri maniere; quam ti molluscos, quel ha erectet
li potent roccas de creta durant ínnumerabil secules: o quam li carbonic
forestes, quel ha inmagasinat li acid carbonic del aer in li grand
minieras del torf e carbon, anc sin saver que ili es destinat servir al
hom quam fonte de energie por su machines. Ma che li constantmen
crescent tecnica li consum de energie deveni sempre plu potent e li
question del exhaustion sta ante nos quam un terribil fantoma.

Secun li duesim principie energetic, nominat anc lege de Clausius, in
omni energie-processes un parte del contenet energie es desvalorat in
form de íncoordinat moventie del molecules, do calore, quel dissipa se
in li munde e talmen perdi se por li energetic exchange.

Li essentie de ti lege va esser comprendet anc al laico specialmen a
chascun mastressa de dom, che un omnidial exemple. Desórdine veni per se
self, ma por conservar anc li existent statu de órdine es necessi un
masse de labor i.e. de directet energie. Por posser far labor es necessi
directet energie. Dissipat energie es sin valore.

// XXX NOTE: li marca original de págine -53- esset in li sequent
// paragraf:

Un micri exemple ex termodinamica: Si in un cilindre del vapor-machine
li vapor ha expandet se e ha propulset li
piston, tande it ja nequande plu compresse se per se self. Lass nos
presentar nos que in li cilindre trova se solmen du molecules; ili posse
mover se absolut líber, proque just in to consiste li particularitá del
vaporic statu:

Tande va esser possibil li sequent casus:

1. Ambi molecules trova se in li divers demí-partes del cylindre. Ci
   noi have expandet vapor.

2. Ambi molecules trova se in li sam demí-parte del cylindre. Si nu
   per un mobil plate separatori on isola li du molecules in li un
   demí del cilindre, tande noi have in un parte vapor compresset e in
   li altri parte un vacue. Nu do li vapor denove vell posser
   forpussar un piston in li direction del vacue. It es nu clar que
   con solmen du molecules ti statu va repetir se suficent sovente. Ma
   ja che 100 molecules li calcul monstra nos que ti constellation,
   que omni 100 molecules va trovar se in li sam demiparte del
   cilindre, e li altri va esser vacui, es talmen ínverisimil, que
   mult mill annus posse passar ante quam un tal hasard vell presentar
   se un vez. Si noi nu rememora que in chascun cubic-centimetre trova
   se mult trilliones molecules, tande it es clar que un tal statu
   posse esser calculat quam absolut ínpossibil. Nor lege natural do
   es un statistic lege del grand númere.

Do antequam va evenir un nov cause, quel vell dar al ínregulari moviment
un precis direction p. ex. ad dextri, li vapor nequande va compresser se
per se self.

Esque forsan existe un medie dar un direction al molecules? Es conosset
un casu u eveni alquicos simil. It es che li magnete. In cert maniere li
magnete es li principie causant órdine, almen in ferre. Dissipat
ferro-limallia posse esser denove colectet per un sufficent fort magnete
e talmen denove ductet al usa. Anc direction e movement posse esser
causat per magnetic fortie.

Tot nor moderni tecnica concentra se sur li electromagnetic fenomenes, e
plu e plu supera li antiqui mecanica del materie. Ma malgré plu
favorabil coefficientes de efecte anc ci vale li duesim energetic
principie.

// XXX NOTE: li marca original de págine -54- esset in li sequent
// paragraf:

On ha indicat que forsan in li processes del vive posse haver loc
fenomenes por queles li duesim principie energetic ne vale. Si noi
regarda li vivent materie quel circumplecte nor terra, noi posse
constatar que til nu on ancor nequande ha posset observar li tal-nominat
generation spontan de vivent
plasma ex mort anorganic materie. Ti idé visibilmen posset nascer solmen
sur li fundament del teorie, que nor terra in anteyan témpores esset in
ardent liquid statu, do li cellul che tal temperatura ne posset viver.
Ma on oblivia que tande forsan esset possibil un vive basat sur silice e
su combinationes vice sur carbone. Carbon e silice chimicalmen apartene
ya al sam gruppe, e li carbon forsan es creat per organismes plantoid ex
silice, quande li diminuent temperatura desfacilisat colloidal
combinationes del silice. Vitre p. ex. es un silical colloide. Qui ne
pensa ci al misteriosi globes de minerali vitre: obsidian, queles forsan
representa petrificationes del munde silical. Ci it es interessant
constatar que li submarin primitiv radiolaries possede curasses de
silice con sferic forme.

Do generation spontan ne es observat nequande e necú, ma just lu
contrari. Ne li vive nasce del anorganic natura, ma invers: Nor
stratamentes del terra es productes secreet per li vive: li roccas de
calce e creta es secretiones de molluscos; carbon petrificat --
producte de plantes, humo -- excrementes de vermes, etc. Exemples on
posse citar per centenes. Ma contra-exemples ni un sol!

Ma quam totalité ti fenomenes ne sta contra li principie de Clausius. In
contrari, noi posse constatar un analogie, si noi invalora organic
materie plu alt quam li anorganic, sammen quam noi invalora plu li
directet energie quam li dissipat.

Li activ energie es desvalorat ad tal nominat entropie quel constantmen
cresce, e organic natura in su vive-processe secree anorganic materie,
devenit superflú, e quel anc sembla crescer constantmen, proque sempre
nor geologic stratificationes es deposit sur li anteyanes. Li spessore
de anorganic stratament del terra sembla crescer.

// XXX NOTE: li marca original de págine -55- esset in li sequent
// paragraf:

Advere un parte del anorganic materie sempre denove es retroductet in li
material-exchange, ma solmen per plantes. Ci nu un exemple es tre
interessant por nor considerationes. Qui ha observat al rive del mare li
grand erratic blocs, certmen ha videt que ti partes queles ne es
directmen balneat per li undes, es covrit per yelb-gris lichenes. Si on
remove li lichenes on trova un minimal incavation in quel li lichen
jacet. Do ci un parte del petre es consumat e absorptet per li lichen.
Exter acid carbonic, oxigen e aqua on ne posse trovar nutritive organic.
Ci do noi vell haver li interessant casu,
que organic plasma cresce solmen per consume de anorganic materie (si li
observation es precis). Ci do li materie es rafinat, pluvalorisat, i. e.
ductet de minor potentiale a plu alt, ergo un process contrari a ti del
entropie.

Ma de altri flanc noi deve consentir que in absolut sense ti fenomene ne
have practic signification, proque ti process constructiv es minimal in
comparation con to quo es consumat. Ma it posse haver por nos un
signification principal, proque talmen ectropic processes es do
possibil.

In supra noi ha videt que un utilisation del forties atomic vell esser
possibil, si noi vell posser atinger transformar li íncoordinat movement
del atomes in directet. Ci vell esser possibil du casus:

1. Noi suposi, que li atomes representa purmen material-energetic
   complexes sin alcun contenentie de vive. Li recent fisica supposi
   que li atomes representa in su structura un micrissim sistema
   planetari, u un númere de negativ electrones circula circum un
   positiv-electric nucleo, do in cert maniere forma un electric
   circulari currente, quel quam on save, posse esser influentiat per
   un magnetic camp. Tande it vell esser mission del tecnica utilisar
   ti possibilitás e forsan soluer talmen li problema, quáncam anc ci
   ancor resta apert li grand question ca li production de tam fort
   electric campes ne va consumar plu energie quam it posse reciver.
   On va atender li claration de ti question per li special scientie.

2. It vell esser tamen anc pensabil que li vive forma se ne solmen in
   cert gruppament de atomes ad cellules, ma representa li primari
   principie del munde, do es anc contenet in alcun primitiv form ja
   in li atomes self. Tande es pensabil altri medies por regular li
   movimentes del atomes.

Un exemple mey ilustrar nos ti idé. Si in un chambre li moscas íncomoda
nos, noi adobscura ti chambre e lassa líber un fensura in li fortmen
luminat chambre vicini. Pos quelc témpore omni moscas va colecter se in
ti chambre, talmen que on posse isolar les per clusion del porta. Ci
frappa nos li analogie de ti processe con ti del vapor in li cilindre.
Per alternativ lumination de un long cilindre on vell posser fortiar li
moscas amassar o dissipar se, usante ci li efecte del luce quam
suggestiv medie.

// XXX NOTE: li marca original de págine -56- esset in li sequent
// paragraf:

Do forsan li scientie va posser trovar con li témpore un fisical
processe quel vell efecter sur li molecules del vapor
o del aer in suggestiv maniere e far les concentrar o expander se secun
nor desir. Tande noi ne vell haver necessitá in li vapor-machine quel
vell esser compensat per li aer-suggestion-machine.

Ma anc ci resta ancor li question, si li nov machine ne va consumar plu
de energie quam it posse producter.

Advere on vell posser pensar ancor a un totmen altri solution, i. e. li
psichic, quel max bon on vell comprender in un exemple.

Lass nos supposir: sur un corte de caserne pos li exercitie, ma sin
soluer li fronte, li oficeros e suboficeros subitmen ha absentat se del
corte e foreat in un altri loc. Plu dura ti absentie, plu li ranges
desordina se, til que li tot fronte es splittrat in separat movementes.
Li valore combattiv, li directet fortie ha desaparit. Nu apari subitmen
li comandante e per un curt parol de comanda li battallion es format in
órdine, li fortie combattiv restituet, li moventie directet.

Ci nu noi posse dir absolut cert, que li energetic consum de fortie por
pronunciar li parol de comanda es immensimen inferiori quam li fortie
posit in movement.

Ma, e ci jace li nucleo del cose, it totmen ne es egal, qui voca li
parol de comanda: un del soldates, un hasardal gast, un officero o un
Napoleon.

It es conosset, que Napoleon unvez ye ocasion de un incendie in teatre
ha impedit per su propri intervention un panica e per to un horribil
catastrofe.

Do it depende del potentie de ti qui pronuncia li parol suggestiv. Li
fortie deve exear fisicalmen parlat de un alt potentiale. Ma it ne custa
plu de energie, i. e. in form de nutrition, nutrir un Napoleon quam un
tramp.

Per experientie noi save adplu que li potentiale necessi ne es
inteligentie, ni ethic superioritá, ni bonitá, ma -- volentie.

// XXX NOTE: li marca original de págine -57- esset in li sequent
// paragraf:

Volentie nu sembla esser un sorte de electroid energie, essent in alcun
relation con li composition del sangue (rubi corpuscules -- ferre, albi
-- natrium, merset in un debilmen alcalic liquid). Li combination have
mult similitá a un electric elemente. Ti sangue nu, li electric batterie
es ductet ad tá u have loc li consum de energie, al muscul, al cerebre,
al aparate de digestion, quam mobil electric centrale, per quo ti tecnic
problema (li situation max economic del centrale) denove es soluet plu
elegantmen per li vive, quam per li tecnica,
quo céterimen eveni presc sempre. On mey comparar li fotografic aparate
e li ocul, o nor aeroplanes e li avios e insectes etc.

Li electroid energie nu es ductet along li nerves in li cerebre e de tá
disperset sin fil. Somnambulisme, transmission de pensas, sanationes per
preca hodie ja ne es miracules, ma solmen tecnicmen ancor ne atingibil
psico-electric processes.

Si anc li tecnica nequande posse attinger li adaptativ finesse e
economie del natural aparates, it tamen have li avantage augmentar in
extrem maniere li expansion, li efecte del fortie e li precision, talmen
que anc in li dominia psichic con témpore va esser necessi un
intervention auxiliari del tecnica. Ja nu li tecnica libera se in
telegrafie sin fil, radio, television etc plu e plu del materiali medie
de transmission.

Ma anc altri signes lassa calcular ye un evolution in ti direction. Li
tal-nominat ocultisme deveni sempre plu e plu scientific. Li indic yoga
interesse ne solmen utopistes, ma seriosi exploratores consacra se al
studia de ti fenomenes. Til nu p. ex. on ne posse constatar in li casu
del árbor crescent visibilmen in curt témpore ex un grane e portant
fructes, ca to es un suggestion del spectatores, o un suggestiv fortie
efectent sur li grane e li planta crescet ex it. In essentie it es egal.
Noi have ci li facte de un extremmen «trenat» volentie, quel posset
producter vermen extraordinari efectes si directet in util usa. Ma anc
ci noi vide ti forties utilisat solmen por luderíes, quam in su témpore
che li chineses li magnete e polve, queles in li manus del europanos
devenit potent instrumentes del tecnica e comunication. Talmen it va
esser mission del tecnica evoluer li forties dormient in li indic yoga
ad potent medie por mastrisation e usation del natural psichic forties
… e … forsan … al elimination del entropie!

Noi va ancor unvez clarificar nos, quo to significa. Del unesim
energetic principie seque, que li total energie del munde es un quantité
constant, quel ne posse esser augmentat; del duesim -- que che omni
processes it es constantmen desvalorat plu e plu. Li summa de ti
ínvaloros energie, li entropie, cresce constantmen. Li munde approxima
se al tal-nominat morte caloric, u omni evenida ha cessat e per to
omnicos til nu evenit, joy e dolor, ha devenit van e futil.

// XXX NOTE: li marca original de págine -58- esset in li sequent
// paragraf:

Nu noi vide subitmen un ultim possibilitá forsan tamen posser escapar li
entropic fine, ma it es anc un question de
témpore. Quant it va durar, til que li momente va venir, e quant témpore
noi va besonar perfectionar nos, talmen que li grand ovre va successar?
It sembla tamen que grand hasta es necessi. Riscante li perition del tot
homanité, li «Spiritu del Terra» incita li homes a sempre plu rapid, plu
furiosi tempo in li tecnica. Nor ánima ne posse sequer, it exsicca apu
li machine -- noi perdi lu divin heredat, deveni self machine -- Egal,
adavan! Li munde ne have témpore a perdir. Acte se pri esser o ne esser.
Ne de un micri vive homan, no! del tot munde, del universu! de DEO self!
Nam quo es Deo sin li munde?

Noi ha videt, que un unitari interpretation de historic factes in
juntion con fisical leges e psicologic fenomenes ducte nos compulsorimen
ad un mundconception quel forsan posse semblar quam li max horribil
quandecunc proposit. Li singul hom ha devenit in it un talmen
ínsignificant quantité negligeabil in li currentie del fate de totalité;
qui es explotat til lu extrem por poy sin cuidantie esser jettat for sub
li pedes; que su vive have egal valore e sense quam ti de un verme o un
limace calcin. Ánime, cultura es ínnecessi accessori productes apu li
scope fundamental far tecnic labore por scopes queles por nos homes in
essentie es absolutmen irrelevant proque noi ja nequande va viver til li
entropic fine, anc ne li ultim descendentes del homes. Do pro quo?

It es ver. Li profund conossentie de un dat facte tal- o altrimen fortia
nos prender position. In li present casu du divers decisiones es
pensabil. Li unesim di: Pos har comprendet a quo on vole misusar nos,
noi protesta, basta, e retira nos, ne colabora plu, vive nor propri
vive, qualmen noi trova it adequat, e cautmen evita venir sub li rotes
del grand machineríe.

Certmen un singul tre intelligent e sapient forsan va posser perducter
un tal tactica, ma li homanité quam totalité o almen grand parte
nequande va posser far to, nam quam noi ja ha videt del historic
exemples, queles on posse multiplicar quant desirat, un tal gruppe o
classe max bentost va esser forbalayat, sive per suggestivmen ductet
populmasse, sive in altri maniere.

// XXX NOTE: li marca original de págine -59- esset in li sequent
// paragraf:

Li duesim possibilitá por li homanité es heroicmen devoer se al grand
ovre e quam possibil adaptar se al postulationes del necessitá, nam, plu
bon li adaptation -- plu ínsensibil li friction, do tam minu dolore e
tam plu grand li efecte, do anc
li intern satisfaction. E vermen on posse ya desfacilmen imaginar un
mission plu responsabil e plu sublim quam ti quel es ci reservat al hom.

E tamen it horre nos, specialmen nos in Europa. Do americanisme in su
max extrem potentie, simil a to quo noi vide in li cinema-drama
Metropolis! o Leninisme in li social extintion del personalitá al
profite del comuna. Nam ambi ducte per divers vias al sam scope, li
mecanisation del hom. Un cose in omni casu es clar! Li vive ne es un
processe reversibil. Ne existe un retro ad antean felicie o idille. Li
rote del historie ne posse esser tornat a retro. Existe solmen un
possibilitá: ad avan: Do, a travers sin hesitation! Ma quel perspective
noi have? Esser anihilat quam hom, quam individue per li Moloc machine?

It es clar que multissim persones ne va posser adaptar se, va perir, e
ne justmen li minim bones in homan sense! Ma li homanité quam totalité
certmen va acomodar se al nov postulationes e crear in li occidente un
nov tip del hom, quem ja li comte Keyserling ha esquissat in su ovre «Li
nov nascent munde» -- li chofer-tip. Psichic inferior il va dominar li
machine e ne lassar superar se per it, in li grand tecnic organisation
del munde.

Interim in li oriente sembla nascer un altri psichic organisation.
Sammen quam in li córpore homan su alt function es atinget per division
de labor inter li organes sub direction del cerebre, it vell esser
pensabil que li extintion del individual psiche in li bolchevistic
spacie e reduction del anima a partial functiones va developar a un nov
colectiv hiperpsiche, plu alt in su elevation, plu potent in su
organisation.

In li antiquitá Grecia per su spiritu animat li Roman civilisation e fat
renascer li oriental persian-egiptian cultura a nov florentie, quáncam
self politicmen desuniat it desaparit del scene. Hodie Europa es Grecia,
li genial, spiritual ma minuci-ánim, querellant, dislacerat. America nu
es Roma, li larg, unitari, fort, ma anc tam poc spiritual.

It forsan va esser li mission del politicmen morient Europa unir li
psiche e li tecnica, li profund sapientie del oriente e li conscient
creativ energie del occidente, realisar li sinthese inter FORD e LAO
TSE.

[.author]
E{dot} de Wahl

****
Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.
****

// Cosmoglotta A 59 (1929-04) {{{1
== Cosmoglotta A 59 (1929-04)

Annu VIII -- April 1929 -- Nr. 59 (4)

ifdef::original-tocs[]

// Contene {{{2
=== Contene

- Stabilitá e progresse
- Nor problemas
- BASIC -- British American Scientific International Comercial English
- Linguistic questiones -- Adjectivic finale -i
- Cronica
- Necrologos pri Jos. F. Kuhn e H. Sennigallia
- Litteratura
- Mi amic Kakut
- Cremation de prince sur Bali
- Fa sam quam li postmann!
- Corespondentie
- Lettre apert
- Subventiones al Occidental-Union

endif::original-tocs[]

// Stabilitá e progresse {{{2
=== Stabilitá e progresse

It es conosset que chascun lingue continualmen changea se e evolue secun
propri leges queles retrospectivmen on constata quam causal, ma ne posse
previder in su detallies. Ci efecte du causes. Li unesim, li
conservativ, es li acustomation, li comoditá del conosset, e li duesim,
li innovativ, es li necessitá adaptar se al nov conditiones del
circumantie, del changeant vive.

In general on posse dir que in nor civilisat hodial lingues li forties
conservativ es ínfinitmen plu grand quam li reformatori, dissidentic. E
to proportional al radio del action del lingue e del intern trafic e
comunication. On save que in contrari li dialectes de brasilian tribes
sovente in tri generationes muta se talmen que ili ja es ínreconossibil
pos 60 annus. Li modern frances lingue es enormmen plu stabil, quam ti
ante 500 annus, u it posset evoluer in chascun angul ye propri maniere,
e just talmen per isolation ab altris ha format se in li medievie li
modern romanic lingues ex li general comun latin. Plu un lingue es
expandet territorialmen, plu it deve esser conservativ, si it ne vole
discader in diferent dialectes. Per quo nu es atinget un tal
conservatisme in nor grand lingues? On posse dir: per un grand idé e su
incarnation. In Germania p. ex. li conservativ e centralisant fortie
esset li traduction del biblie per Luther. In Anglia li eficientie del
titanic talente de Shakespeare. In Francia li preponderantie exclusiv de
Paris e su societé, in Russia li politic e geografic unitá e li
migration constant de su elementes etc.

// XXX NOTE: ci esset li marca original de págine -62-

It es self-evident que por un lingue international un ancor plu grand
stabilitá es necessi, si pos quelc annus it ne vole perdir su sense de
un lingue international. Ma durant que li lingues national ja just per
lor usation constant in li omnidiari vive possede in ti acustomation li
grandissim cause de su stabilitá, just ti momente in un lingue international have tre
poc fortie, e specialmen
in li comensa de un movement interlinguistic, quande li usation del
lingue es solmen accessori e sovente influentiat del matrin lingue del
usator. Quande va har format se un firm solid usage per sovent e
constant usation, quande li form del lingue va esser in li mente del
popules presc sam acustomat quam li lingue matrin, tande li form e li
stabilitá del existentie e vivi-capabilitá va esser assecurat. Ma til
que to eveni, ti securitá ne es cert, e deve esser consolidat per omni
maniere si li idé ne deve far fiasco.

Ci denove noi posse vider li genial sentimente por lu practic, vital,
quel guidat Zamenhof che li stabilisation de Esperanto in li tam mult
ataccat e denigrat «fundamento». Ti fundamento ha dat a Esperanto li
possibilitá de viver e evoluer in un uniformitá admirabil, talmen que nu
on ja posse constatar in li congresses un standard-Esperanto, parlat del
firm esperantistes e che quel on ja ne posse plu distinter a quel nation
apartene li orator. Li migrant annual congresses auxilia un tal
stabilisation e uniformisation del lingue.

Ma qualmen it esset possibil fortiar tant divers persones a discipline
sub ti arbitrari «fundamento»? To esset 1) li fascinant «interna ideo
del rondo familia» e 2) li vermen genial tactica de su ductores.

Solmen Schleyer, quel tamen ne havet tal fidel e self-sacrificant
executores quam Zamenhof, posset con su idé «menade bal püki bal» (a un
homanité un lingue) e dictatoric prescritiones ducter su Volapük a
íncomprensibil altore e expansion. Li evolutionistic e reformatori
tendenties de su auxiliatores Kerkhoff, Bauer e poy Rosenberger sub
influentie del nov aparit Esperanto ductet li fier construction a rapid
ruina.

Un sistema ancor tene se suficent fortmen in un constant statu. To es
Latino sine Flexione de Prof. Peano. Anc ci noi vide un clar stabil
cadre: li classic latin amputat secun clar definit principies; e li idé:
del fortie del classic cultura, representat per latin. Advere per su
cadre it restricte se a un micri circul de persones
(latinistes-scientistes) e un micri circul de idés (ne surtient del
complex de conceptiones de antiqui Roma e abstract scientie), ma in ti
cadre it posse viver tre solidmen just pro su clar fundament e idé.

Omni altri sistemas fallit per ne posser dar un idé e un stabilitá.

// XXX NOTE: ci esset li marca original de págine -63-

Specialmen Ido, self un product de intern revolution in Esperanto, ne
posset tener li brides e frenar li tendenties subversiv,
finient in un patologic reform-manie distractiv e íncoherent. Li
vanitativ assertion, que Ido ne es li producte de un hom, ma de un
colectivitá, es li index de su íncoherentie intern. Pos li morte subit
de su dictator Couturat anc li decretet «stabileso» ne posset plu salvar
Ido de su fate. Anc sin aparition de Occidental it devet un die ducter
se self ad absurd(um).

Quo noi posse nu aprender de ti leciones del historie de
interlinguistica?

It es evident: Un lingue international, e specialmen in statu de
nascentie, besona un firm fundament, clar e usabil, e un discipline del
adherentes, max bon atinget per un entusiasmant idé. Che Schleyer e
Zamenhof li adoration del mastro e li humanitaristic pacifistic idé
causat ti discipline. Ma it vell esser íncaut creder tal causes quam
efectiv anc hodie pos li mund-guerre, in li témpore de suspection, odie,
nervositá, lucta de classes, proletarisation e misere de popul-masses e
del intelligentie, follies del nov riches, parisan «folies bergeres»,
Tiller girls -- li quasi dansa sur li groniant vulcan -- li menaciant
revolution e bolchevisme; e de altri latere un transcendent pacifisme,
religiosi moventies, spiritisme, teosofie, Bahaism, Krishna Murti,
Oomoto etc, etc.

Quel stabil fundament e quel grand idé va esser suficent fort por posser
ducter nor lingue al victorie?

In li actual democratic témpore solmen democratic e rational idés posse
dar nos ti stabilitá desirat. In li lingual sistema ne plu discipline al
parol del mastro, ma clar natural coherentie international per ja
existent comunitá de radicas, sufixes paroles e manieres de expression
comun a nor occidental civilisation. Ti fundament basant sur
accustomation, iluminat per li tralucid, transparent etimologic conexe e
li simplic regulari grammatica es li til nu max fort possibil fundament
por un comun lingue international; ma por posser eficir, it deve esser
suportat de un comun volentie, del conviction de nor comun europan
civilisation e cultura, e del necessitá abolir li mures vertical inter
li popules, e li horizontal inter li classes, por dar circulation al
sangue del vive, ante quam li gangrene va infecter e invenenar li tot
organisme. Es necessi un órden de paladines del europan civilisation.

U es un vole, ta es un via!

U es un vole, ta es fortie.

U es vole e fortie, ta es victorie.

[.author]
E{dot} Wahl

// XXX NOTE: ci esset li marca original de págine -64-

// Nor problemas {{{2
=== Nor problemas

Inter li unesim problemas queles noi deve considerar es: qual gruppe o
gruppes de homes va esser max atraet a nor movement. Nam it es tre cert
que ne omni homes es interessat; vermen, solmen un micri percentage. Li
afere es: trovar e atinger ti micri númere. Plu noi succede ye to, plu
nor resultas va esser bon e nor expenses de pecunie e témpore va esser
bass.

Ante omnicos noi deve memorar que hodie nor movement ne es in li sam
position quam ti de Esperanto. Esperanto ha atinget un punctu in su
expansion u it ha posset divider se in du separat movementes -- li un
neutral, li altri socialistic (ne, quam on di quelcvez, comunistic
solmen). On ha ja audit parlar pri altri divisiones -- apart Catolic
movement, per exemple. Ti fenomen es natural e ínevitabil quande un lingue
international ha inradicat se til un suficent gradu. Eventualmen, lu sam va posser
evenir che Occidental, nam un lingue international, quam omni lingue
national, es usat del max divers persones e por li max divers e
contraditori scopes. To es ínevitabil. Ti ci constatation monstra tre
clarmen que it es absurd refusar Esperanto simplicmen proque li
Soviet-guvernament suporta it til un cert gradu. Si Occidental vell har
esset in li position de Esperanto, tande sin dúbita li russes vell har
protectet Occidental. Ili electet Esperanto proque ti lingue esset li
sol «in practic usada».

// XXX NOTE: li marca original de págine -65- esset in li sequent
// paragraf:

Comprensibilmen li punctu de vision de (p. ex.) sr J. Prorók que li
luctada inter Esperanto e Occidental es un luctada inter barbarisation e
conservation de nor cultura, es un tot altri afere. Ma on sovente
exagera l'importantie del Latin formes, quasi si nul cultura vell posser
exister exter les. Yo confesse que yo vide poc in li Europan cultura del
ultim 1900 annus quel es tam remarcabilmen preciosi. To quo es max
visibil es tirannie, oppression, guerres e nigri superstition. Solmen in
li ultim decennies li scientie ha levat nos súper li nivelle del ancian
civilisationes. It es cent vez plu important pensar pri li futur quam
pri li mort passat. Tamen, li fact resta que pro practic rationes it es
immensmen important conservar li conosset international formes, pro que:
1{dot} talmen on fa li lingue mult plu facil a aprender, comprender e usar,
ne solmen por erudites ma anc por li ordinari hom e 2{dot} talmen on
conserva ínmutilat li grand scientic-tecnic vocabularium ja
internationalmen conosset. Volente introducter un lingue international
on deve unesimmen far it atractiv al publica; si on ne fa to, on perdi
su témpore.

Occidental, in su hodial position, besona union inter su partisanes. Noi
ne es suficent fort por posser haver pluri índependent sectiones de nor
movement, quam Esperanto. Lass nos obliviar nor diferenties e lass nos
combatter unit por ganiar li victorie por nor bell idé. E lass nos tre
clarmen accentuar li plen neutralitá de nor lingue córam li publica.
Identificar Occidental con quelcunc politic, social o religiosi
tendentie, vell nullmen auxiliar nos e vell solmen far mal.

Lass nos concentrar nor propaganda che li ancor neutral publica e evitar
conflictes con altri sistemas, secun quant to es possibil. Lass nos
evitar omni amaritá contra nor coidealistes qui prefere altri sistemas.
Li adversario de hodie va esser li fidel amico de deman. E lass nos
evitar omni tendentie ridicular nor concurrent lingues. Parlar quasi si
Esperanto, e Ido vell esser miserabil jargones apt solmen por infantes o
negres de Central Africa; dir que lor derivat paroles es infantesc ludes
apt solmen por amusar íneducat homes; tal metodes de combatte ne es
solmen índigni de un seriosi movement, ma anc monstra un manca de
comprension pri li psicologie. Tal metodes de combatte simplicmen
incolera li Esperantistes e Idistes e fa omni conversion desfacil o
ínpossibil.

Nor max fort punctu es li facil e sovente ínmediat comprensibilitá de
Occidental por li educat West-Europano. To es un avantage quel on ne
posse evaluar tro altmen. It es forsan li unic arma per quel noi va
posser victer Esperanto. Certmen, sin it, noi vell haver tre poc
chances.

Li persones inter queles noi va dever far nor propaganda es:

// XXX NOTE: li marca original de págine -66- esset ínter listunes b e
// c:

a. Scientistes e pedagogos por queles Occidental posse haver un real e
ínmediat utilitá. Un scientie libre scrit in Occidental es comprensibil
de omni Europan e American scientistes, mem si tis nequande ha audit pri
Occidental. Do, li publication de un tal libre es practic ja hodie in li
unesim dies de nor lingue.

b. Comerciantes -- venditores e compratores exter li límites de un sol
nation besona un lingue international, ma ne favora Esperanto o Ido.
Occidental es strax utilisabil almen por Anglo-Latin landes pro su
comprensibilitá.

c. Viageros -- por comercie o plesur. Ma tis ci, qui besona li parlat
lingue, ne va trovar tam ínmediat profites. Nor Occidental-Union deve
tam bentost quam possibil arangear un mundan sistema simil al U. E. A.
(Universala Esperanto-Asocio) por utilisar e developar li possibilitás
de Occidental in ti direction.

d. Intelectuales de omni specie, con interesses international. Ti ci
gruppe, por quel li lingue es til un cert gradu strax utilisabil, es tre
important.

e. Pacifistes, anti-militaristes, internationalistes, etc. Ti ci
gruppe, ínsuficent sol por conducter nor afere al victorie, es tamen de
grandissim importantie, nam su membres va portar un grand entusiasme
(quelcvez, ínfelicimen, un poc fanatisat) quel es valorosissim in li
propaganda. Li max mult del temporan Esperantistes apartenet a ti ci
tipe e it es mersí a lor fidelitá e self-sacrificie que Esperanto es u
it es hodie. Ad u tal entusiasme vell conducter un vermen acceptibil
lingue international?

f. Socialistes, etc. Li internationalisme inter socialistes de divers
species cresce e besona un lingue international por su expression. Li
exemple de Esperanto monstra tre clarmen que ci on have un grand camp
por successosi propaganda. Occidental por li laboreros es plu facil quam
Esperanto e ultra to it have li avantage aperter al proletario un
comprension del terminologie scientie e tecnic, quo Esperanto-Ido ne fa.
Li assertion de cert ductores del Esperanto-laboreros que Occidental es
un complicat, aristocratic lingue apt solmen por erudites e
reactionarios, es un absurd e intentional mentie.

It ne existe alcun dubita que inter li laboreros on trova mult
entusiastic amicos del lingue international. Yo ha videt suficent in li
Esperanto-Organisation S. A. T. (Sennacieca Asocio Tutmonda, to es:
Anational Association Panmundan) por appreciar to.

It es ínutil dir que noi ne vole que revolutionarios mey aprender un
lingue international. Ili va far it ca vu vole it o ne. Ili do almen mey
aprender un lingue quel va far lor cultura plu alt vice un idioma quel
ne have tal efecte.

In nor propaganda hodie noi deve haver un sol devise: ofertar nor lingue
a omni qui vole accepter it e utilisar it, por egal qual scope. To es li
sol metode possibil e practicabil.

// XXX NOTE: ci esset li marca original de págine -67-

Nor personal diferenties e prejudicies deve esser obliviat pro li bon de
nor afere. Quam ateist yo es un desamico del catolicos; quam
individualist un ínamico del comunistes; ma in li Occidental-movement yo
es pret conlaborar con ambi e omni qui have li scope introducter un
interlingue quel va auxiliar in li creation de un plu felici munde in li
futur.

[.author]
Eric Biddle

// BASIC -- British American Scientific International Comercial English {{{2
=== BASIC -- British American Scientific International Comercial English

Mr. C. K. Ogden, li redactor del angles revúe «Psyche» publica in unesim
loc de su revúe, nr 35, januar 1929, sub titul «The Universal Language»
un essaye pri su idé de un adaptation del lingue angles quam
international medie de intercomprension, e anuncia un detalliat
exposition de su sistema. Il suposi que con 850 paroles il posse dir
omnicos necessi, anc in li scientie, diplomatie, comercie etc, in quel
dominias existe ultra ti general paroles un stock de tecnic términos ja
conosset a omni specialist in ti dominia. Ti 850 paroles consiste ex 400
nómines (substantives), 100 qualificatores (adjectives), 100 operatores,
particules etc, 200 nómines de concret coses e 50 adjectivic oposites.

Lu nov es, que il elimina generalmen li verb e su conjugation (almen il
pretende far to), e conserva solmen quelc fundamental verbal
conceptiones, queles il nomina junt con particules etc «operatores». Per
to il vole ganiar un totalmen sintetic structura e trova que solmen li
lingue angles es apt por un tal sistema, tam plu que it in ti relation
aproxima se al lingue chinesi.

Talmen li quintessentie de su idé es un sorte de scientific constructet
pidgin-english quel vell esser suficent por posser intercomprender se
sin grand desfacilitá con persones queles ja conosse angles. Secun li
autor 1/4 del homanité ja parla angles(!).

// XXX NOTE: li marca original de págine -68- esset in li sequent
// paragraf:

Ti idé sembla tre ingeniós por li Britic imperia, e por li
comunicationes inter li dominós angleses e li «other colonial people».
It es solmen question, esque un tal artificialmen apovrisat angles
(nota bene con omni anglicismes in li límite
de ti 850 paroles)footnote:[P. ex. con tal subtil diferenties
quam «between» e «among», «every»
e «each», «I go» e «I am going» etc, trovabil solmen in angles.]
va esser un suficent medie por li mental
comunication del altri civilisat europan e asiatic nationes inter se.
Esque un person conossent solmen «Basic-english» va comprender p. ex. li
deliberationes in un congress? Esque on va comprender un plu minu
popular-scientic ovre scrit in «normal-english»? Esque por li «other
people» it ne es necessi posser publicar grand gazettes, libres de max
divers contenentie, far traductiones del productiones de arte del
diferent nationes? Esque noi va dever contentar-nos con
caricatur-english-reproduction de ili?

Yo ne crede que li non-angleses va accepter ti amabil invitation a plen,
anc mental sclaveríe. Si hodie ja li economic preponderantie del
anglo-saxonic munde es evident, tam plu Europa continental quant
possibil va resister a un total anc mental suprematie.

Si ja it vell esser necessi adopter un sorte de Pidgin, tande forsan on
vell plu facilmen consentir con Papiamento, li creolic lingue de
Curaçao, quel quam on asserte es li max facil natural lingue e posse
expresser omni finesses del mente.

Ma nu li altri flanc. Noi mey suposir que li idé de Ogden cresce til
realitá li tot mund non-angles parla su Basic-English. Quel influentie
va haver ti coruptet angles ye li lingue de Shakespeare, Oscar Wilde,
Shaw, Galsworthy? It posse esser solmen un continual poc a poc crescent
barbarisation del angles. Esque li autor del projecte ha fat se clar ti
possibil e probabil efecte?

Tant pri lu general. Li execution de su idé li autor pensa sive per un
folie sur quel es dat li 850 necessi paroles o un special aparate con
rotant discs sur li sam axe. Il ha reservat omni jures tam por li
disposition de vocabularium de ti 850 paroles, quam por li mecanic
aparate, quel mey facilisar li apprension.

// XXX NOTE: li marca original de págine -69- esset in li sequent
// paragraf:

Noi mey nu regardar li linguistic latere. Secun li assertion del autor
li verb es abolit o almen celat sub nómine «operator». In ti rubrica de
su panoptic tabelle noi nu trova solmen li sequent verbes: come, get,
give, go, keep, let, make, put, seem, take, be, do, have, may, will.
Chascun qui conosse li quasi cameleonatri multiplicitá de sense p. ex.
in «get, put,
keep», va conceder que por non-angleses to ne va esser tro facil, tant
plu que nu in Basic ti poc verbes va dever prender sur se un ancor plu
extensiv role.

Advere mult verbes es ancor celat sub li form de substantives p. ex.:
act, answer, care, cook, desire, fall, hope, print, sleep … etc.

Interessant nu es li application de ti «panoptic» parol-tabell, printat
sur un págin, in li practica, monstrat in un adaptation o translation de
un angles articul pri un tecnic problema in «Basic». Regretabilmen li
tema ne da possibilitás vider li application del preterit, yo ha trovat
solmen li ínregulari form «was» del verb «be», «would» de «will» etc.
Per strangi cause li verb «can, could» es totalmen absent in li tabelle,
ma it apare in li texte. Nu yo fat un perlustration de un parte con 16
lineas. In ti spacie yo trovat li sequent fort anglicismes: come across,
very start. Ultra to in li panoptic tabelle es absent li sequent
paroles: across, (parallel), related, aware, difference, each, could
(can), still. Existe li paroles «relation» e «different», ma ne
«relate(d)», ni «difference». Proque un derivation ne es dat, sammen ne
grammatical explicationes del supranominat conjugation-ínregularitás, on
deve qualificar ti paroles anc quam ne existent in li tabelle. In li
resultate do, in li texte presentat del autor noi trovat in 16 lineas ja
7 paroles ne mentionat in li panoptic tabelle.

It sembla do que li assertet facilitá e suficentie de 850 paroles es un
erra.

Esque noi do nu deve qualificar ti project quam un del efemeri
aparitiones, ja in tant quantité submerget in li Lethe?

Yo vell qualificar it quam li max efectiv concurrent de un artificial
lingue international, til nu propagat. Nam it contene sin dubita tre
modern e atractiv qualitás. Per li concentration de omni verbal function
sur quelc poc quasi fundamental conceptiones nominat supra, e expresser
omni altri verbes per medie de ti fundamentales con adjuntet
substantives it sta in li general evolution del lingues. (p. ex. «go
into», por «enter», «get off a ship» por «disembark»). Ti evolution just
ha fat li creolic lingues. Ma anc li chinesi es in ti stadie de
developament. Advere per su absolut rigid parol-órdine it coresponde al
mill-annual statica del chinesi cultura.

// XXX NOTE: li marca original de págine -70- esset in li sequent
// paragraf:

Specialmen dangerosi por li introduction de un artificial lingue nu es
un altri recent fact: li parlant film. Li american film-directiones
ne posse haver suficent profit de lor production si ili ne have li
necessi grand publica de usatores. Ili vell posser far propaganda por li
barbarisat simplificat angles per lor filmes, grammofones e radio-cursus
de «Basic» e it ne es excludet que ili posse haver success che li grand
masses, por queles omni finesses es superflú, si on nu egarda li
cultural nivelle del american film-comedies queles ja ha invadet omni
cinema-teatres, o li nu preferet filmes ex vive russian, queles have
tant similitá con ver russes quant un paviane con Goethe.

Timeo Danaos et dona ferentes!

[.author]
Julian Prorók

// Linguistic questiones -- Adjectivic finale -i {{{2
=== Linguistic questiones -- Adjectivic finale -i

Quelc persones critica li adjectivic finale -i, nomina it un esperantisme
e postula su elimination. Ja mag. A. Z. Ramstedt in su articul «Finale
del adjectives» (Cosmoglotta, nr 48, pag. 76) ha monstrat que, si on
vole introducter un adjectivic finale-sufix, it posse esser solmen i,
quam li max international. In Occidental on mem posse regardar it quam
quasi acurtat sufix -ic. It es anc clar que in li sufixes -ari, -ori it
es absolut necessi 1) por distintion del sufixes -ar e -or, ma 2) anc
pro li ulteriori derivation ad -ario, -orio etc. Sammen to es in levi,
brevi etc ex queles on deriva aleviar, abreviar etc. E contra li usation
del finale i quam caracteristic sufix in tal casus probabilmen anc li
adversarios ne va posser objecter. De facto lor critica e antipatie es
tornat contra ti casus u ti i ne have sufixal valore, i. e. u on adjunte
it a ja pur adjectivic radicas, p. ex. «boni», «clari», «grandi» etc.
Specialmen chocat es li persones parlant italian, u ti i significa li
plurale.

// XXX NOTE: li marca original de págine -70- esset in li sequent
// paragraf:

Advere on ne posse egardar li pretensiones de un sol popul, proque on
sempre va trovar un lingue in quel alcun parol o sufix va significar
alquicos tut altri e mem contrari, por ex. in Esperanto e in sved li
paroles «ni» e «vi» es just opposit, «zapomnil» in russ es «ha memorat»
e in polones «ha obliviat» etc. Do ti circumstantie sol ne posse esser
cause por elimination de i. Ma it es ver que in ti paroles li i, proque
ne trovabil necú, sona e aspecte tre foren, e pro to choca divers
persones. Ma just ci it ya totalmen ne es necessi. Li regules de
Occidental tre clarmen di que li usation del finale i del adjectiv
es absolutmen voluntari e nullmen obligativ, u it ne es postulat per li
form del sufix o li necessitá distinter it de un identic substantive, si
posse eventer un miscomprension. E pro to it totmen ne es necessi usar
ci ti finale. On posse tre bon usar ti paroles sin finale o on vell
posser mem adjunter li general eufonic finale e: bone, clare etc. Ma
quam ja dit lu max bon es dir bon, clar etc.

On posse mem consiliar ne abuser in tal casus li finale i, quel es foren
a nor lingues. Til nu divers persones ha usat it tro sovente. E it
nequande es desirabil chocar li publica, e specialmen si to es absolut
evitabil secun li regules grammatical de Occidental.

Yo espera que ti declaration va sammen bon etablisser li tranquillitá,
quam ye su témpore li permission omisser li auxiliare ha in li preterite
ha ductet al sintetic preterite, con quel nu omnes es content.

[.author]
E{dot} Wahl

// Cronica {{{2
=== Cronica

Li 5 februar evenit in Wien li triesim reunion general del Viennés
Occidental-gruppe COSMOGLOTTA. Pos acception del annual rapport
presentat de sr Pigal on electe con unanimitá li sequent comité:
presidente Karl Janotta, vicepresidentes Joh. Rob. Hoerbiger e Engelbert
Pigal, secretario Eugen Moess, vicesecretario Alois Deminger, cassera
Helena Pigal, bibliotecario Leopold Eckel. Pos li official parte del
assemblé sr Janotta fat un discurs pri li «Problema de lingue international e su
solution per Occidental» tractante inter altricos li intern structura de
Occidental e su extern situation inter li concurrent angles e Esperanto.
In consequentie del fundation del Occidental-Union destinat specialmen
por international propaganda li viennés Societé Cosmoglotta nu concentra
su activitá al local propaganda. Li membres decidet convenir al unesim
mardí de omni mensu a clocca 19 in extra-chambre de Café Jacoberhof,
Wien I., Liebenberggasse 1. Un apart joy e honore esset por li Societé
li presentie de senioras Ernestine Günther e Sidonie Lott, filias de
Julius Lott, li conosset propagandist de Volapük e precursor del scol
naturalistic del lingue international.

E{dot} M.

// XXX NOTE: li marca original de págine -72- esset in li sequent
// paragraf:

In Malmö, Svedia, li local loge de NATIONALTEMPLAR-ORDEN arrangeat un
discussion pri li mundilingual question li 18 Januar. Al discussion
esset invitat anc li membres del local
socialdemocratic yunité-club e representantes por Esperanto e
Interlingua. Nor coidealist senior Eric Ahlström, qui es ancian
esperantist e ductor de studie-circules in Esperanto, ma nu devoe su
forties a un energic e efectiv propagande por Occidental, esset invitat
quam introductor del discussion. In su discurs il developat li
principies e bon qualitás de Occidental e finit per un comparation
instructiv inter ti lingue e Esperanto. -- In li sequent discussion
partiprendet pluri Esperantistes. Ili parlat pri li grand difusion de
Esperanto e su facilitá, specialmen por li laboreros etc. Durant li
subrisiones del neutral publica un esperantist mem dit, que «bestaro» e
«kreskaj'aro» esset plu bon quam «fauna» e «flora», queles mani persones
ne posse comprender! Ma pluri esperantistes precipue ataccat sr Ahlström
personalmen, e fat infam insinuationes que il vell haver altri motives
quam conviction por su adherentie a Occidental etc, e in un tal maniere
que li publica esset tre chocat. On posse comprender, que li
esperantistes esset posit extra li equilibrie, quande un de lor ancian
studie-ductores hat adheret a Occidental, ma sr Ahlström esset in plen
jure, quande il protestat contra tal ínhonest metodes e dat al max odios
antagonist li consilie leer un instructiv libre pri honest manieres in
li relation inter homes. -- Anc li representant de Interlingua, Lector
V{dot} Bladin, partiprendet in li discussion. Per un simpatic e cultivat
oration, quel contrastat completmen a tis del esperantistes, il parlat
in objectiv maniere pri li via del naturalisme. Il esset un adherent de
Interlingua, ma concedet que ti lingue ne esset suficent developat. --
Pos li discussion li esperantistes proposit un resolution a favor de
Esperanto, quo evocat grand exasperation che li membres del arrangeant
loge e esset refusat con grand majorité. -- Un pruva pri li simpatisa
por Occidental sr Ahlström recivet in form de un invitation dar un nov
discurs che altri loge. Támen, li ductores e altri membres expresset un
desira que null discussion va evenir ye ti ocasion, almen ne con li
esperantistes. -- Sin dúbita li esperantistes noce su propri moventie
che li neutral publica per su fanatisme.

C{dot} E. S.

// XXX NOTE: li marca original de págine -73- esset in li sequent
// paragraf:

Senior Karl JANOTTA, sequente un invitation de VdöI (VEREIN
DEUTSCHOESTERREICHISCHER INGENIEURE, i.e. Societé de german-austrian
ingenieros), li 7 marte in li grand sala del Histologic Institut del
Universitate Wien, fat un public discurs pri li tema «Occidental quam
nov lingue de
comunication». Li discurs esset inaugurat per li president del VdöI,
Ing. Emil JUNG, qui explicat que anc li tema Lingue e Scritura apartene
al dominias limitari del tecnica e al metatecnic problemas. Ne existe un
contrast: ci tecnica, ta vive; ci tecnica, ta cultura etc, nam li
tecnica es un function del vive, un part del cultura. Li tecnico
unesimmen judica li lingue quam instrument de intercomprension e su
rendiment (coefficient de efect) es taxat anc de ti punctu de vise. --
Poy sr Janotta fat su discurs special por Occidental, orígine e
structura de Occidental, comparation inter Esperanto e Occidental, li
sintese de latin e angles per Occidental, judicies del Liga de Nationes
e del Linguistica, possibilitá del ínmediat usabilitá general de
Occidental in scientie e industrie. --
In li discussion prendet parte quelc conosset
esperantistes, inter ili sr Raimund
Čech, (president del vigli
Esperanto-societé
Danubio) e Dr. Emil Pfeffer (redactor del Esperanto-fako
de Tagblatt-Bibliothek). On deve sublinear que generalmen esset
remarcabil que li nivelle del discussion esset plu alt quam ante annus,
alor li polemicas fratricid Esperanto-Ido. -- Ing. Richard HARTMANN,
chef del oficie por tecnic traductiones in li Union General del Austrian
Industrie, declara que il es ne esperantist ni un altri ist, ma per su
poliglottic experienties il deve declarar que Occidental merite li palme
inter li tal-nominat lingues international; it es ti clave-lingue quel
noi sercha in li cáos de multilinguitá, p. ex. in li industrie de
Sudamerica, e quel noi posse e va introducter totalmen tranquil, sin
sucusses e sin proclamationes. Nu pos li fanfares de Esperanto lass nos
laborar utilmen por li lingue international e per it. -- Li
esperantistes presentat bon oratores, hante parlat con verve e rutine
mem in comprensibil Esperanto. Tamen solmen li discussores por
Occidental recoltat li aplause del publica non-partisan, pro disponer
pri un ancor plu rich experientie in li materie e versatilitá dialectic
e ante omnicos pro defender un modern fascinant lingue comprensibil sin
artificies e li immens avantages de quel esset battent in ocules ex li
images projectiv.

[.author]
E{dot} P.

// XXX NOTE: li marca original de págine -74- esset in li sequent
// paragraf:

SVISSIA nu apari sub titul HELVETIA, por evitar ínconvenent confusion
inter li nómine del land e del jurnal. Nr 8, 9 contene polemica con
idistes, li question del acusative, responses a circulare de Celia
(queles apartene in li circulares de Celia, ne in un folie leet anc de
comensantes, íncompetent pri linguistic questiones), li scientistes
contra li scientie (curios
episodes ex li historie del progress cultural), raport del redaction
(quel nu es ocupat per composir un sat complet dictionarium
frances-Occidental), interlinguistic reminiscenties de Prof. A. Levanzin
(Malta) con interessant exposition historic del lingue maltes, li
punctus sur lis i (ili ne existet in li roman scrition e esset
introductet in li epoca quande on adoptet li scrition gotic quel havet
uniformi gambes por pluri lítteres: u, m, n. Pro que li i posset far
confusion, on indicat it per un accentu, quel devenit un punctu in li
16esim secul). Li jurnale have contenete interessant e amusant e fa
progresses in plu corect presentation del lingue.

HELVETIA comunica que it just editet un german brochura por li
propaganda de Occidental, intitulat DIE MODERNE WELTSPRACHE, composit de
Dr. Schrag (inspector de scoles secundari, autor del max usat libre de
aprension por Ido), e de Dr. Aschwanden e Dr. Nidecker. Li 24 paginal
caderne in format de Helvetia custa 0,50 sviss fr. (0,70 öS) che
Occidental-Buro Chapelle (Vd.) Svissia.

DER FREMDSPRACHLER (revúe por cultivation de vivent lingues), Berlin,
marte, contene un recension de Cosmoglotta, quel comensa in german e
fini in Occidental, laudante que Occidental, in contrast a Esperanto,
Ido etc, max strettmen possibil apoya se al natural formes del vivent
lingues. Un altri articul in li sam caderne anc ocupa se pri li essentie
de Occidental e sublinea su ínmediat comprensibilitá e su cultural
valore quam Democratic Latin.

[.author]
E{dot} P.

In FOLKSKOLLÄRARNAS TIDNING (jurnale del primari scol-preceptores) nor
coidealist senior E. Berggren ha participat un discussion pri li
mundlingual question tra pluri numerós. On posset observar, que li
esperantistes ne esset capabil refutar li grav objetiones fat contra lor
lingue, lor sol argument esset li grand difusion de esperanto.

Li sved calendarium NYKTERHETSFOLKETS KALENDER 1929 contene un articul
de senior C. E. Sjöstedt sub titul «Li du directiones principal del
mundlingual movement», tractant li principies del mecanistic e del
naturalistic projectes. -- Ti articul es reproductet del jurnale
SKANSKA DAGBLADET, Malmö.

C{dot} E. S.

// XXX NOTE: li marca original de págine -75- esset in li sequent
// paragraf:

ŠKOLA
MĚŠŤANSKÁ (Scole
civil), jurnale de tchec fac-instructores, in nr 12 e 13 publica
noticies de sr Jaroslav Podobský (fac-instructor in Bakov nad Jizerou)
pri li nov annu
de Cosmoglotta con indication de contenete e recomandation a letura,
adplu mention de tchec publicationes pri Occidental e un curt textu
exemplari.

MURTALER ZEITUNG, Judenburg (Austria), 2 marte, publica un articul
propagativ por Occidental, con textus comparativ, de nor colaborator sr
Heinrich Gaminger.

REVALER BOTE, 17, 1., recense in simpatic maniere Cosmoglotta e da un
texte de Occidental.

[.author]
-i-

Sr Ch. PAUL, professor de scienties in li colegie de Lesneven
(Finistére), Francia, ex-esperantist e ex-delegat idist, adheret a Occidental.

Seniora Instructora COLAS visitat li OCCIDENTAL-BURO de Paris e un vez
plu esset evident li facilitá de parlation de nor lingue.

Sr de GUESNET visitat in Boulogne sur Mer li old mund-linguistic pionero
sr Avocat MICHAUX, presidente del unesim congress de Esperanto, autor de
Romanal, qui declarat que il es tre interessat del labores de Celia.

L{dot} M. G.

MONDO, «autonoma mondo-revuo por la mondo-linguo», Stockholm, nr
221-226. Ti revúe, ex-organ del Ido-Academie, nu, «sin abandonar Ido,
es consacrat a propaganda por Novial e a discussion pri su developation
e perfection». Pro material obstacules it apari tre ínregularimen; p.
ex. li caderne de julí-august 1928 advenit ne ante li 22 januar 1929. In
nr 221, nor colaborator A. Kofman (Odessa), exmembre de Ido-Akademio,
publica un jolli articul «Esperanto e la dek perdita tribui di Israel»,
quel in su essentie es un interessant cultur-document e un apologie de
Occidental. Regretabilmen li redactor in su polemica ancor ne ha cessat
li sarcastic ton personal contra li autor de Occidental. Li inventor del
lingue-project Federal, J. Barral (Berre-des-Alpes A.-M., Francia)
notifica su adhesion a Novial. In nr 224 sr Dr. Auerbach comunica que li
idistes sin equitá reprocha a Prof. Jespersen que il trublat li
continuation del movement. Nam seniores Beaufront, Noetzli, Peus etc in
li Ido-conferentie Paris 1927 refusat li propositiones del reformistes
per declarar que ili va deliberar lor proposes ne ante que li
propositores va har presentat un complet sistema: «Prof. Jespersen vell
mult preferet publicar solmen criticas pri quelc cardinal punctus, ma li
atitude del conservatives ha coactet le presentar les in li cadre de un
complet sistema».

[.author]
E{dot} P.

// XXX NOTE: ci esset li marca original de págine -76-

In li chef-articul in ESPERANTO, nr 340, intitulat «Nia alfabeto
pravigita» (= Nor alfabete justificat) Dr. Privat departiente ex li
ortografic reforma in Turcia, quel nu ha introductet li latin lítteres,
vole persuader que li esperantic ortografie con li chapelisat lítteres
es justificat per presc sam significationes in li nov turc alfabete quam
in Esperanto. Il lauda li progressivistic turcos e caracterisa li
ortografie de angles e frances quam «la plej fušan imageblan». Adplu il
scri: «Nor lingue ne vive por un o altri propaganda-periode. It vive e
cresce por li tot homanité del futuritá». To visa Occidental. Nu, si li
europan popules va un die introducter un tal radical ortografic reforma
in su lingues quam li turcos, it va esser natural que anc li lingue
international va sequer ti reforma, ma til tande, noi pensa, noi have
ancor suficent témpor e prefere ne chocar li publica e destructer li
etimologie, do li regularitá e naturalitá. Dr. Privat in li fine asserte
que «noi ja ha trapassat ti epoca, quande li question del supersignes
esset actual. It nu ja es soluet». Yo concede totalmen con ti opinion, e
li adherentes de Occidental nequande ha luctat contra li idé e li
application del supersignes in se self. Por exemple it es possibil que
con témpore on va vicear li sovente criticat lítteres n', l' per special
types, forsan con un comma sub li lítteres, simil al usat in rumanian e
litovian lingues. Ma tut altricos es li elimination del duplic
pronunciation del littere c, quel ne posse esser eliminat in un
etimologicmen clar e regulari e tamen natural e international lingue e
it es sive tactic manovre sive ínpossibilitá mover li cerebre, si on ne
concede que li desfacilitá del aprension de ti du divers pronunciationes
es por li max índotates un demí hor de aprension! Ma «vulgus vult
decipi, ergo vivant deceptores!»

Ante quelc témpore Dr. Edmond PRIVAT, li ductor del Esperanto-movement,
ha festat li jubilé de 25 annus de activitá por Esperanto quam lingue
international. On save que per su persistentie, prudent tactica, su
charmant manieres il successat interessar mult institutiones, inter
altricos anc li Liga de Nationes por Esperanto, e si li final resultates
es relativmen ínsignificant con li enorm devoet activitá de ti
chef-pionero, to vermen ne es su culpe, ma ti del ínsuficentie del
medie.

[.author]
E{dot} W.

Heroldo de Esperanto informa su letores que INTERNACIA RADIO-REVUO ha
cessat aparir.

[.author]
A{dot} W.

// XXX NOTE: ci esset li marca original de págine -77-

// Necrologos pri Jos. F. Kuhn e H. Sennigallia {{{2
=== Necrologos pri Jos. F. Kuhn e H. Sennigallia

Sr Dlouhý comunica me, que li 17 decembre 1928 ha morit nor coidealist
sr Jos. F. KHUN instructor in
Jičín, Tchecoslovacia, in
etá de 59
annus.

Sr Khun esset un fervent e devoet interlinguist del comensa del tchec
Esperanto-movement. Ja in 1904 il editet per propri moné un bell ovre
«Majstro Jan Hus» con prefacie de Dr Carlo Bourlet. In 1910 il editet su
tchec traduction del brochura de Dr. Couturat «Pour la Langue
Auxiliaire».

Quam delegate de «Landal societé central del uniones de instructores in
Bohemia» in «Internacia ofico por geinstruistaj federacioj», in li
unesim session del comité del «Ofico» il pledat in nómine de 8000
organisat tchec instructores por editer un propri propagatori jurnale in
Esperanto. Su mandant esset anc inter li 230 societés adherent al
«Delegation» til januar 1906.

Il ne esset content con li decision del Delegation pro fonetic
considerationes, ma pos mi explication il strax abandonat Esperanto e
devenit ne minu fervent idist. Il esset li unesim president del «Cheka
federuro dil amiki di la linguo internaciona». In «Linguo Internaciona»
1912 il publicat su tchec traduction del studie de Dr Couturat «La
Réforme Justifiée». Por promover li propaganda de Ido inter li tchec
instructores il publicat in un calendare de instructores 1913 su
traduction de «Kurzer Lehrgang der Weltsprache Ido» de Fr. Schneeberger.
In 1920 il adapta a Ido e edite su studie «Magistro Jan Hus».

Durant mult annus il esset membre del «Direktanta Komitato dil Uniono
por la L.I.» Interim il sempre contribue a «Linguo Internaciona» e scri
articules propagativ por tchec gazettes e prende parte in li sessiones
del Komitato dil Cheka Ido-federuro in Praha. Ti federation nominat le
in 1923 quam membre honorari.

In li comensa de 1927 pos exchange de opiniones pri Occidental con me il
abandonat Ido e devenit fervent occidentalist. Ma tande ja su sanitá ne
permisset le laborar por nor afere quam il desirat.

Ma ultra li grand labore por lingue international il laborat in li literatura por li
infantes. Il colectet bellissim racontas por infantes in divers lingues
e traductet les in tchec. Ancor in SaC 1927, pag. 60 il anuncia li
continuation de ti penosi labore.

Sr Khun, un tchec Mezzofanti (il conosset almen 20 lingues europan), va
restar in li memorie del tchec interlinguistes quam un devoet mann de
aurin cordie.

[.author]
Jan A. Kajš

Nor coidealist H. SENIGALLIA, confundator e membre de Celia, morit in
Marseille li 23 decembre 1928 in etá de 43 annus. Unquande esperantist,
il adheret a Ido in li comensa de ti ci movement e quande Occidental
aparit, il misset sovent remarcas pri Occidental e finalmen adheret a
it. Malgré un grav e long maladie il interessat se sempre pri li
progresses de Occidental. Su vidua e su infantes ples accepter nor
sentimentes de condolentie.

[.author]
L{dot} M. de Guesnet

// Litteratura {{{2
=== Litteratura

// Mi amic Kakut {{{3
==== Mi amic Kakut

Mi amic Kakut have tri maritas e il vive con omni tri in plenissim pace
e felicie -- tot proxim al arctic zone. Kakut es eskimó de pur sangue,
con etá de circa 45 annus, grand de circa 5 pedes e 6 inches, presc tam
larg quam long, have un tenebros visage brunat per li sole, enorm osses
de guancie e un litt mustache desordinat. Su dentes sembla esser
for-limat til gengive, to es causat per que il macha li osses del renn
por manjar li medulle. Il es chef del forsan 30 families ex queles
consiste li tot population de ti ínfertil region. Quam su cotribanes anc
il vive completmen del savagi turbes de rennes.

Su «iglu» e «topek» (cabanes de nive e glacie) contene ínpayabil
tresores: un coffre garnit de latune, un perusat fonograf, tri fusiles,
instrumentes por carpentar e «last but not least» li vestiment estival
de un hom albi, inclusiv de un pare de galoches. E naturalmen su tri
féminas, un cose tre precios mem in li arctic zone.

Su marita nr 1, quem il maritat tre yun, have circa su etá, fa un tre
negligent impression e memora a un cigana de avansat etá; ma in dom ella
reye severmen e controla li inmagasinament del victuales e li perpetual
serchada pro sicc branches de salice por li foy. Li infantes de ella ja
ha fundat propri families.

Marita nr 2 have circa 30 annus; su infantes lude ancor in li camp, ma
ja sin controle. Su sol function es acompaniar Kakut, partú u il ea, in
chasse o in viage e cuidar por li tenda e li canes. Extra ti ci activitá
ella sembla haver null altri quam fumar su propri pip o ti de un altri e
sputar meditante in li foy.

// XXX NOTE: li marca original de págine -79- esset in li sequent
// paragraf:

Su marita nr 3 es apen 20 annus. Su sol charge es parturir infantes a
Kakut. Ella deve esser sempre bell e pro to ella es sempre adornat.
Quande yo videt la, ella hat vestit se con un tot nov dupartit costum de
pelle de renn presc blanc tannat. Li pantalones trovat se in alt bottes
de cute savagin garnit per rubi flanell-cordelles. Li orle de su
hirunde-caud robe esset bordurat de wolverino-pelisse e de un serie de
vacui cartuches. In li medie de su larg gilet pectoral de multicolor
peliss-garnitura apendet un grand splendid ornament; yo reconosset it
quam parte de un crocage por piscar, quel yo ha donat a Kakut in estive
passat. Li capilles de ella plectet in du grass
salsices, pendet a bass de ambi guancies, e pluri larg anelles cuprin
ornat chascun fingre.

Yes, ella aspectet bell, ella anc savet to e persistet esser fotografat
tenente elevat ambi manus con li palmes ad avan ye ambi láteres del
facie, porque ne mey forsan mancar li anelles in li fotogramma. Kakut
esset tre fier pri ella -- in secret naturalmen. Il hat payat por ella
10 blanc-foxes, 2 usat canús, 1 nov fusil e 10 buxes de munition. Un
astonant precie!

Quande in passat junio yo intrat in li camp de Kakut yo remarcat, que li
familie Kakut ha finit su annual purification vernal; to es fat per
transportar se self e li tot havages a un plazze quelc cent metres ad
supra o a bass del fluvie. Si 20 homes con adminim tant canes ha
hivernat circa 6 o 7 mensus sur un e sam plazze e vorat ta circa 500
rennes e -- deo save -- quant piscs, e forjettat li decadallia chascun
die apu lor camp in li profund nive, tande on fa bon changear su
logiment in verne, quande li nive desgela; plu bentost plu bon.

Atendente mi visite, omnes esset reunit por salutar me, li tri féminas e
quelc orfanes -- nam Kakut have un bon cordie e ama tre mult un grand
suita. Kakut self salutat me quam su gast. Su excitation manifestat se
in fluvies de sudore, queles fluet a bass del facie al coll.

Li proxim die noi continuat nor via al nord, Kakut sedet apu me e esset
li guide. Mi ambi indianos e yo esset un poc derangeat per li
sett-semanal viage passat, durant que omni to quo Kakut portat, esset
nov.

Kakut regardat mi ambi Cree-indianes quam entes inferior, quáncam il
esset tot amabil a ili. Ma il ne videt que il por ili -- secun lor
rasse -- rangeat ínmediatmen detra li savages. Joyosmen il fat su parte
del labor; vers me il conduit se quam un hósped qui monstra a su gast
land e homes. Quande il decovrit que yo havet un libre por noticies, il
con plesur pruntat it por esquissar cartes geografic del region
circumdant nos, queles il comentat per litt rud dessines, quam p. ex. ti
de un renn, de un musco, de salices e de piscs. Lu sol quo il ne savet
far, esset representar li relationes de dimensiones; il esset acustomat
a un cert scala, e si il devet dessinar 200 milies, il besonat folies e
folies de paper, quo esset tre custos.

Quáncam il participat a nor repastes e devorat enorm mult, tamen il
credet, que noi damageat li frisc carne per bollir tro mult. Quam omni
eskimós del land-partes interior il esset acustomat a carne gelat in
hiverne e a carne «tepid» in estive.

// XXX NOTE: ci esset li marca original de págine -80-

Il manjat con plesur oves e conosset chascun insul u li anates in grand
quantité deposit lor oves. Li partition de ti captage esset tre simplic,
proque noi desirat solmen li frisc oves, durant que il preferet li
altris. Por ti scope noi posit les in un caldron con aqua, e Kakut
prendet li oves flottant sur li aqua, queles il sempre devorat in rud
statu.

Su max remarcabil action esset li maniere parlar con me, regardante li
fact que yo posse rememorar solmen 12 eskimó-paroles e il ne conosse plu
quam 30 paroles angles, queles omnis il pronuncia sin diferentie con un
dur finale. George esset «Joss», willow (salice): «willok», rifle
(fusil) «riflek». Il nominat su infantes solmen «me baby», (quáncam mani
esset ja adult); pri su patre morit il parlat solmen quam de «me old
buck» (mi old buc). Talmen il racontat li historie de un eskimó, qui
chassat un renn, cargat it sur li slitt e marchat adhem, quande assaltat
le un lup fat ínvalid per un captuore e a qui esset desfacil chassar
besties. Li mann mispassuat e cadet, e pos un terribil lucta, li lup
captet le al gurgul e strangulat le. Un eskimó observat li tot tragedie
de un lontan colline per un telescop. Quande Kakut raportat me ti
historie il finli rulat se quam in rabie sur terre, in comensa ululant
quam un savagi lup, poy con li cordie-lacerant cria del victime.

Quande pos finition de nor excursion noi retornat in su camp il demandat
de su marita nr 1 quam unesim un rennolingue. Adiante il esset
visibilmen emovet; yo es fort convictet que il comprendet me quande yo
aclamat le: Bon fortun, amic Kakut!

[.author]
--
Ex un articul de capitan Thiery Mallet, senior-chef del firma
pelisserial Révillon Fréres in «The Atlantic Monthly», Boston.

Trad. Dr. Mell.
--

// Cremation de prince sur Bali {{{3
==== Cremation de prince sur Bali

// XXX TODO: Confirmar ca ti section apartene al «Litteratura».

In Ost-India li hollandeses ha abolit li antiqui cruel more del
balineses, combuster li viduas del chefes e principes. In li annu 1814
on sacrificat in tal maniere ne minu quam 74 féminas a occasion del
morte del raja. Li favoritas havet li tal-nóminat privilegie posser
saltar vivi in li crepitant foy. Li concubinas e sclavas esset jettat
quam cadavres in li foy pos lor punialation.

In li annu 1847 li dan viator Werner Helms assistet sur li insul Bali li
martyrie de tri yun féminas qui talmen sequet lor raja in li morte.

// XXX NOTE: ci esset li marca original de págine -81-

Li cruel ceremonie evenit in li proxim vicinité del admirabil palace del
morit chef e plu quam 40000 balineses inclusivmen li féminas prendet
parte; omnis regardat ti ci spectacule quam un religiosi festa. Strett
apu li palace trovat se un altri splendid edificie, li aurin tegmente de
quel esset suportat per alt pilastres de carmin colore. In su centre
stat sur un petrin platform, covrit per sable, li grand richmen ornat
statue de un leon, li dorsal látere de quel on posset aperter, por
acceptar li córpore del principe, qui junt con li statue devet esser dat
al flammes. Adjacent al duesim palace esset un grand plazza, circumdat
per un mur de quar pedes in altore. Intern de ti ci plazza brulat un
colossal foy, quel esset destinat por li tri viduas del chef. Li
spectatores colectet se circum ti ci loc de cremation. Un bambú-ponte de
20 pedes de altore, quel esset protectet contra li foy per branches de
platane, ductet a supra trans li plazza. In medie del pont trovat se por
li tri féminas un micri pavillion, in quel ili posset preparar se por li
salta mortal.

Li cadavre del prince, velopat in blanc toale, reposat sur li tabul de
un alt, abundantmen decorat turre, quel havet li form de un págode. In
li solemni procession de 500 mannes, queles esset acompaniat de
dignitarios, prestres, musicantes e numerosi portatores de preciosi
dones de sacrificie sammen del manjage, preparat sur argentin e aurin
platiles, li cadavre esset portat al plazza de cremation. Detra li grand
turre tri plu micri, minu richmen decorat turres sequet in li
procession; in chascun esset un del ínfelici yun féminas, li trates de
queles tamen desvelat null timore pro li menaciant horribil morte. Per
auxilie de un spegul e pectine ili ornat se por li marcha al sacrificie,
quel li balineses nómina «bela» i.e. «fidel til morte». Pos to li
cadavre del raja esset dat al flammes e numerosi spegules sur li bell
mures del crematoria, suportat de colonnes, reflectet li flammeant mar
del brulant leon lignin.

// XXX NOTE: li marca original de págine -82- esset in li sequent
// paragraf:

Poy sequet li atroci scene, quel esset regardat del spectatores sin li
minim horrore. On portat li tri yun féminas in medie del procession
tri-vez circum li plazza e pos to on conductet les al ponte, u ili
attendet in li pavillion de ponte, til que venit lor vez. Quande ti ci
moment hat arrivat, ili eat per tranquil passus al fine del pont,
portante tri columbas sur lor manus. Li avies volat ad supra, quande li
féminas fat li fatal passu, talmen incorporante li simbol del ánima
liberat. Null anxie monstrat se sur li trates del féminas, quande ili,
stant sur li
fine del ponte -- 20 pedes súper un furiosi mar de flammes, plu fortmen
adsofflat per grand quantes de oleo -- omni tri levat lor manus súper
li capes. Du de ili regardat unaltru, li silent signal: Tu es pret?

Poy ili saltat in li voraci foy. Li triesim hesitat un moment, ma poy
ella sequet al du altris. Null cri escapat lor labies, quande li flammes
cludet muient súper ili. Ti ci horribil spectacule semblat causar null
emotion inter li spectatores. Solmen li un europan testimon esset
rigidat pro terrore e scrit plu tard pri to: «Quo yo videt, es
ínobliviabil. It plenat mi cordie con profund mersiositá, apartener a un
civilisation quel malgré omni su mancas tamen conosse misericordie e
quel plu e plu protecte li féminas contra oppression e cruelitás. Li
brites ha exterminat in India li more del sacrificies de hom e sin
dúbita li hollandeses interim atinget lu sam anc sur Bali.»

Felicimen on posse afirmar to, li hollandeses ha despermisset li
barbaric more del sacrificies de féminas. Ma to es anc li sol mutation,
quel ha esset fat che li pomposi interrament de un balinesi principe.
Ancor hodie li cremation es un grand eveniment, besonant preparationes
de quelc mensus. Ancor hodie on inscena un luxuosi procession funeral,
in quel li morto es portat de centes de portatores in un págode -- anc
li altri customes conservat se, etsi hodie li yun viduas ne plu seque li
raja in li morte: grand pupés de palle, velopat in preciosi vestimentes,
simbolisa li féminas, proque tis ci self es impedit del nov mastros del
lande, li hollandeses, acompanar lor marito in li ciel de Indra e li
campes de etern felicie.

[.author]
Dr. H. H. Juynboll in «De Indische Gids». +
Trad. de Dr. K. Schuppet.

// Fa sam quam li postmann! {{{3
==== Fa sam quam li postmann!

// XXX TODO: Confirmar ca ti section apartene al «Litteratura».

Esque tu ja pensat ye li quantitá de canes queles li postmann incontra
durant su distribution-tur?

Si il vell dever stoppar omnivez quande un de ili aboya detra su
talones, il vell nequande posser finir su labor.

Ma il lassa, con índiferentie, li canes clamar lor colere, e il seque su
via, sin esser trublat.

Imita le! Tu fat melior hodie quam yer. It es li cause de tant invidie,
jalusie e calumnia. Ne honora per un response tis qui aboya detra vor
talones.

In céteri tu ne have témpore a perdir por to.

[.author]
Trad. L. M. G.

// XXX NOTE: ci esset li marca original de págine -82-

// Corespondentie {{{2
=== Corespondentie

// XXX TODO: Ameliorar li inpagination e marcation, por separar li
// cite-blocs:

Nor colaborator sr L. M. de Guesnet (Paris) invia nos li sequent opinion
expresset e autorisat de Prof. A. MEILLET, professor de linguistica in
Collége de France:

«To quo es ja international, deve esser adoptet in li lingue
international e it ne deve depender de alcun sentiment personal que on
changea o substitue in it alcun altri cose».

____
Al redaction del jurnale Cosmoglotta, Mauer bei Wien.

Tre estimat seniores.

Ples permisser me mersiar per vor estimat jurnale a omni ti
mund-linguistes qui enunciat se al vésper memorativ arangeat de E. de
Wahl in ocasion del 10esim anniversarie del morte de mi patre. It es por
me doloros, que Reform-Neutral esset sepultet con mi patre, quáncam it
ha havet mult adherentes durant su vive. Yo ne es suficent versat in
linguistica por laborar e defender Reform-Neutral; anc manca me li tot
materiale, pro que yo posset salvar ex li cáos del bolchevistic regime
ne mem li mund-linguistic biblioteca e corespondentie tam rich de mi
patre. Ma por maner fidel e servir al idé, por quel mi patre laborat tam
entusiasticmen, yo adhere al Occidental-movement e peti vos considerar
me quam membre e abonnat de Cosmoglotta. Con excellent respecte

[.author]
Helene Terras-Rosenberger
____

____
Nömme bei Reval, Waldeckerstr. 3, Estonia.

Li letores queles possede li LEXICO DEUTSCH-OCCIDENTAL e desira reciver
li apéndice con print-erras e suplementes, mey demandar it de
Kosmoglott, Reval, Eha 10, Estonia, e adjunter un respons-cupon o 10 Pf.
in german postmarcas por li postal expenses. Ta on posse comendar anc li
altri editiones de Kosmoglott, insertet in nr 58, pg. 60.

[.author]
E{dot} W.
____

____
Pro li esquisse fat por li covriment de Cosmoglotta yo ha recivet pluri
gratulationes de letores de divers landes. Ne possente mersiar per manu
propri a chascun amical scrite yo permisse me far to per li present
maniere. Yo considera it quam mi simplic deventie auxiliar a un movement
cultural homanitari e joya audir, que li occidentalistes es content pri
li dessin.

[.author]
Alfred Hoerbiger
____

// XXX NOTE: li marca original de págine -84- esset in li sequent
// paragraf:

____
Con regret noi deve sempre denove constatar que it es ínpossibil
assecurar un regulari admission de Cosmoglotta por multes de nor max
interessat letores in RUSSIA. Divers russ coidealistes absolutmen ne
recive li revúe, altres solmen sporadic. Mem li missages comendat de
membres del Academie Sovietic del Scienties ne es imun
contra confiscationes. P. ex. un pacca de jurnales comendat de un
professor de Universitá in Leningrad e inviat registrat esset ne
inmanuat al destinatario ni retro a nos. Solmen pos tedant reclamationes
e revendicationes del austrian posta noi retro-recivet li pacca con
stamp in lingue frances «Interdit por admission per li administration
postal». Noi ne comprende un tal interdiction por un revúe quel
índependent de political tendenties, ínpartialmen es consacrat al
difusion de un lingue international destinat por omni popules. O esque
li «administration postal» de USSR have li conception, conform al
inscritiones sur su marcas e cartes official, que Esperanto have li
monopol de un lingue international e que li concurrentie de Occidental es «interdit»?
Noi fa ti comunication public, pro que li procedentie del nominat
«administration postal» causa nos grand expenses e constant íncomoditás
e por que nor russ letores save li motives quande noi deve totalmen
cessar nor expedition a USSR.

[.author]
Adm.
____

// Lettre apert a Professor Paolo Lusana, President del Ido-Akademio {{{2
=== Lettre apert a Professor Paolo Lusana, President del Ido-Akademio

Professor Paolo Lusana +
President del Ido-Akademio, +
Biella (Italia).

Estimat senior.

Noi remarcat, que senior Noetzli, redactor de «Ido», plena pluri págines
del «Ofical Informilo» del Ido-Akademio con crud personal insultas e
ofensiv insinuationes contra Senior Moore, Professor Jespersen, Mrs.
Morris e altri conosset interlinguistes. -- Li ataccas es tam absurd,
fantastic e infantesc, que noi self ne vide necessitá a responder, ma
noi desira saver esque un tal metode de interlinguistic discussion e
procedentie have li simpatie e approbation de vu, senior Professor, quam
presidente, e del altri membres del Ido-Akademio.

Con respectosi salutationes

[.author]
--
Occidental-Union +
Central Officie

A{dot} Deminger -- E. Pigal
--

// Subventiones al Occidental-Union {{{2
=== Subventiones al Occidental-Union

Regierungsrat Dr. Mell (Rudolstadt): 25 öS.

O{dot} Calmark-Zlamalyk (Chicago): 30 öS.

H{dot} Dave Morris (New York): 4 doll.

Dr. Karl Schüppel (Parchim): 8,2 RM.

Gerald A. Moore (London): 25 pounds Sterling.

Heinrich Hruby (Wien): 3 öS.

// Li Central Officie {{{2
=== Li Central Officie

Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.

// Cosmoglotta A 60 (1929-05) {{{1
== Cosmoglotta A 60 (1929-05)

Annu VIII -- Mai 1929 -- Nr. 60 (5)

ifdef::original-tocs[]

// Contene {{{2
=== Contene

- Antagonist e… profete
- Cronica
- Esperanto contra logica
- Litteratura
- Sociologie del film
- Pisc volant
- Du episodes
- Tolstoy
- Meyerbeer
- Corespondentie

endif::original-tocs[]

// Antagonist e … profete {{{2
=== Antagonist e … profete

Fritz Mauthner

Durant long témpore yo ha projectet introducter nor amicos in li idés de
ti genial filosof, morit ante quelc annus, quel ha luctat con li
problemas de lingue in grand ovres, apart del oficial academic
doctrinas, e quel esset un heretico de titanic grandore. Ti projecte
attraet me tant plu quam Mauthner, intim ínamico del idé de un
artificial mundlingue e specialmen del sistemas Volapük-Esperanto, ha
expresset un idé quel justmen monstra vers Occidental.

Ma … comensat ti labore, yo comprende li ínpossibilitá dar a nor
letores un complet reproduction, e yo deve restricter me a un prova
esquissatri e citates sin bon coherentie. Adplu li manca de un
fundamental filosofic studie mey excusar me si yo ha miscomprendet ci e
ta …

Por un superficial studie del idés de Mauthner sufice li litt ovre «Die
Sprache» (li lingue), Frankfurt a. M., edit. Rütten & Loening. Ma qui
vole studiar le profundmen, deve prender li grand ovres «Kritik der
Sprache» (critica del lingue), 3 tomes, Leipzig, edition Felix Meiner, e
«Wörterbuch der Filosofie» (lexico del filosofie), sam edition. Ex li
unesim litt ovre yo prende li sequent passages.

Yo premisse que Mauthner indentifica lingue e pensada; il asserte que it
es ínpossibil pensar sin lingue; e del critica del lingue il perveni a
un annihilant critica del homal pensada generalmen.

«… li
lingue, justmen pro li ínprecisitá del parol-contures, es un excellent
instrument del poesie (arte de parol; ma scientie quam comprension del
munde es sempre ínpossibil, proque ya li fin realitá ne es captibil per
li rud pinces del lingue … In li scientie li lingue revela su
impotentie; in li poesie it demonstra li potentie de su bellitá …» Do:
li max acri negation del Idistic idés! Secun mi saventie Mauthner ha
refusat Ido explicitmen in un articul in «Berliner Tageblatt».

// XXX NOTE: ci esset li marca original de págine -86-

Ma noi va vider que it esset solmen li singul sistemas queles Mauthner
refusat e queles provocat su sarcasme per lor risibil e ínnatural
experimentes, e que in veritá il esset plu proxim al just comprendet
mundlingue, quam il self savet.

Mauthner nómina li popul-lingue li «sensorium commune» (cerebre) de un
nation: «inter li socios de un nation, do in li psicologie social, li
populari lingue lude un simil rol quam li cerebre in li psicologie
individual». (p. 30).

Talmen il arriva al conception de un simil «sensorium communissimum» por
li tot homanité. Malgré quelc sceptic remarcas pri li utopic idé de un
general fraternal homanité (li modern constitutiones neplu es
introductet per teses pri li jures del hom) il ne posse negar li
existentie de un unité del civilisation, precipue del nationes de Europa
e America, e il concede que li unification de ti nationes «sub» un unic
lingue vell esser un action de immens revolutionari grandore. (On deve
considerar que ti libre es scrit in li unesim annus de nor secul).

Evidentmen li autor tande ha conosset solmen li sistemas Volapük e
Esperanto, queles il ha combattet ye omni occasion, in su libres e in
mult articules in jurnales. Ex su argumentes, partmen expresset anc de
altris, yo excerpte solmen quelc passages apartmen interessant por nos.

«Un ideal lingue quel vell posser evitar anomalies (ne solmen li
grammatic anomalies) es hodie sammen ínpossibil quam in li témpore del
episcopo Wilkins, proque li mundecatalog, quel vell esser li fundament
de un tal ideal-lingue, ne ha esset composit de nor natur-scienties, e
ne posse esser composit nequande …»

«… por li
control vell exister ni un nation ni un complet lexico …»

«… in li
artificial mundlingue li excellent aptitá del national lingue quam
instrument del parol-arte vell dever perir fatalmen …»

Quáncam Mauthner ha videt clarmen li grand progress de Volapük a
Esperanto (pag. 38, 40), il refusa energicmen li ultim pro li
ínnaturalitá de su construction, e in su polemica il usa quelcvez
totalmen ínjust argumentes. It sembla que il ne ha conosset li
idés de Lott
e Liptay; tamen su meditationes ea in ti direction:

// XXX NOTE: li marca original de págine -87- esset in li sequent
// paragraf:

«… inter li
civilisat nationes … malgré national odie e aviditá, malgré religiosi
contrastes e etern dangere de guerre,
ha nascet quasi un spiritual unitá, quel similea un universalitá de
pensada o de lingue. Quam in China existe un commun scritura, leet e
pronunciat diversmen del divers tribus ma comprendet absolut egalmen,
… anc ye li mundeconception del civilisat occidental nationes e ti de
America existe un comunitá del psichic situation, quel, malgré li
diversitá del dialectes o lingues, ha ductet a un internationalitá.
Precipue li psichic situation del grand-citeanos de omni nationes es
commun sur li dominias de saventie. … Li … saventie del homanité ha
crescet e ha esset expandet … per du fenomenes, queles … strangimen
omniloc es nominat per li sam parol «presse»: li printada de libres e li
jurnalisme. Li crescentie del du formes del presse … ha ductet a un
novi fenomen, quel ha favet li internationalitá del mentalitá del
nationes plu quam alcun artificial mundlingue vell har posset efectuar:
li traductet litteratura, li ínfinit masse de traductiones, fluent de un
nation al altri … Li evenimentes in li tot munde, comunicat per li
gazettes, producte identic sentimentes e idés in li tot civilisat
homanité (il cita li afere Dreyfuss e ti del capitano de Köpenick); …
per li comun possession de inventiones e decovritiones, de conossenties
e idés, abstractiones, deos e fetiches, … per li comun possession de
conceptiones, queles es comun quam li chinesi litterat … ha nascet un
commun mentalitá del civilisat homanité; yo posse comprender li
expressiones (tipparoles, Schlagworte) de ti ci mundan psichic situation
quam elementes de un ocult mundlingue» (pag. 45).

Li max acri antagonist del ancian mundlingue-sistemas esset li
clarvident profete del ver mundlingue del futur …

[.author]
Dr. Peipers, Köln

// Cronica {{{2
=== Cronica

OCCIDENTAL-ENGLISH VOCABULARY editet de The Ferguson Press,
Jeffersonville, 125 E. Chestnut Street, Indiana, U. S. A. It consiste
solmen de un micri folie plicat, contenent li max frequent paroles
(circa 200) queles ne trova se in angles o adminim ne in li form
Occidental. Per ti ci folie, quel es practicalmen adjuntibil a cadernes
de Cosmoglotta, por omni hom conossent angles es tre afacilat li
comprension de textes in Occidental. Precie: 100 expl. 1,50 doll.; 200
expl. 2,50 doll.; 1000 expl. 10 doll.

A{dot} D.

// XXX NOTE: ci esset li marca original de págine -88-

BAYERISCHE LEHRERZEITUNG, Nürnberg (Germania), nr 8, sub titul
«Internationale Sprache» contene un detalliat articul de sr Teodor L.
Krebs, preceptor in München. Il descri li historie del problema del
unesim projectes til Novial, dá specimenes del lingue-projectes e in fin
ocupa se pri li problema del film parlant, quel sin lingue international
universal va esser ne imaginabil. Li film-industrie va perdir su
significantie mundan, li regiones de vende va diminuer, artistes de
landes de micri lingues ne ad-plu posse esser vocat al grand centres del
film-production. Li american film-industriales self declara, que angles
ne es apt quam universal film-lingue, que mem li angleses va oposir
contra presentationes in li idioma american e que li sol solution
practic es un lingue international constructet, neutral. Unquande solmen
revatores e utopistes ocupat se per tal problemas. On ridet e mocat les.
Ma li via del lingue international ducte del utopist al grand-industriale. Li munde va
escutar le, e su moné va parlar li fort lingue del persuasion. Ma inter
li revator e li financiario sta li pionero -- li instructor. Il un die
va esser vocat del munde instructer li junité del popules trovar paroles
de comprension anc trans li límites del patria. Li autor dí que li idé
self del lingue international es lu primari, li via selectend es secundari. Ma in un
adnex al articul poy inviat al redaction del gazette sr Krebs explica
que li projectes de lingue international in li ultim annus sempre devenit plu simil a
un altri e li finale a ti evolution es Occidental quel pro su ínmediat
comprensibilitá por persones con mediocri education strax posse esser
usat quam lingue international. To es li max grand avantage de Occidental, e li
estimation pri quel Occidental joya precipue in circules de erudites, es
explicabil per to. Li articul, finient per un alinea in Occidental, es
scrit con verve e profund conossentie del cose e noi cordialmen gratula
nor nov collaborator. In li present numeró sub rubrica «Corespondentie»
noi inserte partes de un lettre de sr Krebs u il descrí qualmen il
devenit adherent de Occidental.

// XXX NOTE: li marca original de págine -89- esset in li sequent
// paragraf:

ERKENNTNIS UND BEFREIUNG, organ del anarchosocialism,
Wien-Klosterneuburg (Austria), 10 marte, recense Cosmoglotta e sublinea
li ínmediat comprensibilitá de Occidental simil a Universal de Prof.
Molenaar. Li redactor questiona: «Si noi abstrae de nationalistic
restriction mental, esque it ne vell esser plu avantageos, uniar se pri
li max difuset vivent lingue quam lingue auxiliari, vice constructer nov
mund-lingues,
queles ne satisfá li scope serchat». -- Si li solution proposit del
recensente vell esser tam simplic, it certmen ja vell esser fat. Ti
possibilitá existe ja tam long quam li problema del lingue international. Esque li
causes es rational o ne, to ne have importantie, si it acte se pri
constatation de factes. In ultra ne solmen nationalistic
considerationes, ma anc li desfacilitá del lingue angles ancor stimula
preferer un lingue constructet por relationes international. Inter ti
lingues constructet noi proposi Occidental, quel es ínmediatmen
comprensibil anc por li anglese. Por un german scientist ne es permisset
expresser su pensas in un angles con erras grammatical. Do vice esser
condamnat a mutitá international, it es vermen plu just usar Occidental,
quel ne have un grand lexico de propri fraseologie a aprender. Mem si in
li comensa li angleses in international relationes ancor va usar angles,
li usation de Occidental per li altres va esser profitabil anc por li
angles: Li angles va comprender Occidental e li german es mult auxiliat
per que il ne es coactet usar angles in maniere expressiv ma solmen
receptiv. Durant ti concurrentie on ya va constatar, quel lingue va
tener se: Occidental o angles. Certmen si noi vole ja nu efortiar
introducter Occidental quam li unic mundlingue auxiliari, noi ne va
successar. Ma pos que noi va haver li complet lexicos
Occidental-national, it ja es témpore proposir Occidental quam lingue
permisset in international revúes, corporationes, congresses etc. Tis
qui ja usa angles e frances quam lingue international, comprende anc
Occidental. Do li acceptation del supra-nominat propose postula de ili
null perdition de témpore, quo vell esser necessi pri Esperanto.

RIVISTA DEGLI STENOGRAFI, Firenze (Italia), nr 2, sub recensiones
consacra un articul a Cosmoglotta e al Occidental-Union, «quel es un
vast organisation universal con membres in omni partes de Europa», ma
Occidental ultra to have mult avantages intrinsic contra Esperanto, quel
per refusar omni reform, ha causat li aparition de centes de novi
projectes.

O{dot} F. S. (Mitteilungen des Ordens freier Seefahrer), Duisburg
(Germania), marte, nr 3, reprinta li textus propagativ por Cosmoglotta e
Occidental ex li revue «Der Fremdsprachler».

[.author]
E{dot} P.

'''

[quote, Paul Mongré]
____

Qui senti se destinat destructer illusiones, self acte per illusion.

____

// XXX NOTE: ci esset li marca original de págine -90-

// Esperanto contra logica {{{3
==== Esperanto contra logica

Sub titul «Inter ni» (Inter nos) «Sennaciulo» (Anationalist), li organ
del max grand Esperanto-Organisation «Sennacieca Asocio Tutmonda» (S. A.
T.) (Anational Association Universal) nr 196 publica quelc alineas
contra li hiperlogica de Ido, queles have apart valore tactic in li
combatte por li lingue international. Pro to noi conserva les ci integrimen in
Occidental. Ne solmen Idistes ma anc Esperantistes con plesur usa quam
cardinal argument agitatori contra Occidental, que it ne es constructet
sur li postulationes del logica, ma secun li customes dominant in li
lingues natural. Pro to li sequent passus prendet ex li plum del
redactor E. Lanty self, sembla nos plu un apologie de Occidental quam de
Esperanto.

[.author]
Red.

Noi omni save quant li idistic interprension impedit li esperantistic
movement. Un manuade de desespritos fanaticos arogantmen parlant in li
nómine de un pseudoscientie, sovente successat atinger, que homes ja
convictet pri li necessitá de un medie de intercomprension universal e
pri li vivicapabilitá de un artefat lingue, tamen ne aprendet ni
Esperanto, ni Ido.

Nu li idistic movement liquida se. Quelc idistes totalmen abandonat li
lucta, altres adheret a un nov project de lingue (i. e. Occidental.
Red.), e céteris plu sagi, simplicmen intra li esperantic ranges. (On ne
cita li nómine de un tal idist. Noi anc ne conosse mem ne un. Red.)

Li lucta inter Esperanto e Ido durat 21 annus e it finit per complet
ruina de Ido.

Ma on vell errar opinente, que li mal influentie de Ido ne plu efecte
sur nor movement. In li intern vive de nor lingue on senti ancor li
pedant logistica inportat de amatores de Ido. Yo self con repente
confesse, que durant quelc témpore yo fortmen esset influet del idistic
criticas. Por obedir un semblant logica, noi tro sovent es inclinat far
plu pesos nor simplic e flexibil lingue.

Zamenhof tre clarmen ha scrit: «Resonat li cloches in li grand blanc
«konstruo» (construction) e mult yun fliccas se monstrat in li jardin…»
(Fabules de Andersen, pg. 56). Ma hodie nor Ido-amatores scri
«konstruaj'o» (cose constructet), sub li pretext, que to es plu logic.
Possibilmen, ma «konstruitaj'o» (cose quel ha esset constructet) vell
contener mem plu logica! …

// XXX NOTE: li marca original de págine -91- esset in li sequent
// paragraf:

Mult simil exemples yo vell posser citar por monstrar, que
li semblant logica del idistes e Ido-amatores have mal influentie sur li
intern vive de Esperanto.

Un vivent lingue deve obedir li leges del vive. E ti leges have necos
comun con logical principies aplicabil solmen a notiones abstract. Li
vive obedi li lege de minimal resistentie. Pro to li ordinari hom
ínconscientmen sempre have li tendentie usar, por far se comprendet,
solmen li minimum de lingual elementes.

It es bon conosset, que scientistes ne parla li sam lingue quam ordinari
homes. Quo es necessi in sciential ovres, to aspecte pedantic in li
quotidian usa de nor lingue.

Li idistic misinterprension ha fat fiasco. Resta nos totalmen liberar
nos del pedant idisme, quel insinuat se in nor ranges …

[.author]
E{dot} L.

// Litteratura {{{2
=== Litteratura

// Sociologie del film {{{3
==== Sociologie del film

On va atinger un clar conception de ti strangi entitá: film, si on
considera li problema, dat per li aparition del mobil image ne tant de
vispunctu estetic quant societari-sociologic. Nor question relatent li
tema film-cinema do va esser: Quel efect spiritual-societal sur li
hodial homanité es dat med li fact, que omni die milles del
film-«dramas», -- un specie quel ne lassa definir se precismen secun
null homan o artistic maniere -- es versat sur li contemporanes in li
noct-nigri cameras del cinema-teatres? Si intot on crede ye un effect de
alcun public effortie changeant li societé -- e on vell esser un mal
nihilist, si on ne vell creder it -- tande noi va dever atribuer un
gravissim influentie sur li europan psichic vive a un talmen insistent,
semanalmen repetit impressionament. Li intrada del film in li serie del
organisationes masse-suggestiv noi posse posir in li témpore depos li
guerre; que antey it ne possedet quelcunc propagandistic qualitá, seque
del fact, que it apen esset utilisat in li mundguerre quam medie de
mutual instigation del popules.

// XXX NOTE: li marca original de págine -92- esset in li sequent
// paragraf:

Por averar anc in li film li innascet al hom impuls de voler definir:
Noi sta avan un temporalmen defluent producte, quel have comun con li
drama li sequentie de situationes de action -- sin posseder li
possibilitá del parol —, quel have comun con li dansepantomime li
defluentie del movement, e tamen deve renunciar ye un congruent musica;
nam li tal-nominat
film-musica -- ples atenter -- es presc sempre un acompaniment
conglutinat «post festum», e in fine li film self anc sin it quam
totalité es rond e pret. Ma un film-producte derulant sin musica effecte
quam un fantom, e it es un argument por li profund problematism del
«film-drama», que mem li max miserabil piano-ludache posse auxiliar su
effect. Si on concede, pri que null invention es pensabil sin un
temporal sense quel evoca it, tande li teorema es applicabil in alt
gradu al film, quel per li max rafinat optic medies subtene li tendentie
actual atinger un augmentat masse-sentiment. Desde li annu 1914 noi vide
un tendentie del movement del homanité efectiv sub divers mascas,
laborant con secur instincte ad gruppar plu fortmen li hom quam
societari-social unité -- al far sentibil al singul ente li ligationes
del societé anc til in su privat vive. Ca ti societal tendentie presenta
se quam nationalisme, quam radical socialism o forsan in li ideologic
tintura del nov Viennes individual psicologie (Alfr. Adler), sempre on
posse sentir li penada del témpore atinger un maximum de social
adaptation e destillar alquicos quasi psichic-spiritual nominator
general por genie e spicero.

Ni mem li presse omnidial posse effecter ye li psichic capabilitá de
representation de su letores tam decisiv, tam til in li profundesses de
ínreconosset desires, quam li cinema, quam li drama-filmes laborant med
un definit e calculabil númere de societal situationes. Qui vole esser
orientat pri li imagine del desires del micri gente, ti ne mey regardar
in li mediborgesi dial gazettes, ma mey frequentar li cinema-teatres del
suburbes: necú quam ta es tam preferet filmes del grand societé, queles
monstra li industrie-capitanes con cesaric regarde marchant sur spess
tapisses -- necú on senti li ascension de alcun prettietta in li
atmosfere del clubfotel talmen essent poetic justicie e completion de
desires.

// XXX NOTE: li marca original de págine -93- esset in li sequent
// paragraf:

Li cinema, i. e. li filmdrama del presente es un instrument, quel labora
pri li psichic fundamentes del futuri hom unitari. On ne posse adducter
ci al comparation li teatre: Li parol, quel posse cader in li cerebres
in tre divers manieres, crea diferentiation, postula continuation del
spiritual construction, effecte sur un linguistic sense de form -- li
mobil image effecte genericmen e ne perde nequande anc in li filmic lude
un cert generalisant eficientie placatic. On mey solmen representar se,
quel rapid possibilitás de spiritual reconstruction de un tot popul li
russ soviet-governament tene in su manus per li
film: Un totalmen ínmiscomprensibil e fort ideologie parla ex
«Potemkin», li «Matre» o «Lette e Sofa», un ideologie quel tam rapid e
ínpermediat posse parlar al popul solmen in li traduction per filmtipes.
Li lector de libres resta un isolat singulon; li film-visitator presc
sempre succumbe a un ínperceptibil suggestion de masses.

On mey pensar solmen al semanal revúes del film-societés. Esque li
official e demí-oficial evenimentes de nor public vive ne es ja posit
ínvoluntarimen in relation al film-operator, quel fixa li procedenties
por li micri gente in li cinema. Ci noi posse considerar ex distint
proximitá ti fantomic reciprocitá inter li vag desires del anonimic
spectator e li arangement del vive del societé.

// XXX NOTE: li marca original de págine -94- esset in li sequent
// paragraf:

Ne existe probabilmen un plu bell image del embarasse, con quel nor
témpor contrasta a cert economic-politic problemas, quam li conosset
film-monstru «Metropolis» in quel ex politic sauces del presente es
mixtet un salate, quel ne vell dever esser apt a un intact stomac, qual
tamen sembla ne havet mal sequenties che li grand «curvi», li publica.
Li des-rassic tendentie al massivitá quel caracterisa nor témpore, e
quel ja ha anunciat se ye li comensa del secul in li epic ovre del in su
maniere grand Zola, hodie ha decidet sin contradition li linea de
production del film. Ne ínpunitmen on ha inculcat al homanité li profund
respect ante li grand númere; it ha comprendet li signe tre bon e tene
li partie del plu grand filmbataliones egal ca ili es commandat per Otto
Gebühr -- Fridericus o per Dieudonné -- Napoleon. On deve har travivet
li total fiasco de un del max magnific german filmes -- yo parla pri
«Hintertreppe» (detra-scaliere) de Feßner (manuscrite: Karl Mayer) --
por sentir que li clar representation de moviment, ci dat tam bell e
ritmic precis, li nobil joya ye li evolution de pantomimic movet
córpores, (li film curret sin film-titules) quel ti film mediat, que to
absolut ne sufice por un success che li publica, si in it ne es contenet
li possibilitá de un masse-traviventie. Romantica de ascension, politic
collectiv-movimentes e un humor movimental quel permisse al plu habil,
plu malin victer li plu fort, e ancor li tot inventare del
borges-sentimental roman amoros -- ultra to ne va exister mult plu
filmsituationes, queles posse esser secur pri su publica. Nietzsche vell
haver su joya de observator, si il vell har reconosset in li filmic
detalie ti «ressentiment» del homes, qui fatalmen deve preferer li
índirect atacca al direct. Ta in «Potemkin» li «pincenez»
del submerset medico naval treme quelc secundes in li taclage, u it
restat pender, ta -- quasi per hasard -- un yelm veni sub li pedes del
marchantes (in li «Texteros») e es aplastat -- in ambi casus li micri
hom in li cinema joya pri su capabilitá percepter li profund sense de ti
detalie preparat por il. Anc in li comunmen acquisitet capabilitá, li
detalliat psicologic observation, prepara se li elementes de un futuri
«masse hom» educat per li sam optic modelle. Ti constatation ne vole dir
ne-cos contra li artistic caractere del citat filmes, queles in su
génere es excellent.

It es comprensibil, que nor témpor, quel quam veritabil témpore de
stil-mutation anc sufre ye superestimation de lu mimic, es tro
precipitat con li predicate «producte de filmarte». Si li parol «arte»
ne deve esser sacrificat a un mutation del conception, ma conserva su
sense, tande sub ti parol on posse comprender solmen li coercition al
form, al organic modellation.

Mem li maximal-production del corporic-pantomimic dansa (p. ex. li
balett de Diagilev o in Germania li experimentes de Mary Wigman) sempre
fa solmen impression de artistic pre-form del grand drama; e tamen ti ci
es acquisitet un alt perfection del córpore per medie de intensiv
concentration e ínfatigabil corporal «training». Qualmen ta li film vell
posser decisivmen aproximar se al ver essentie del drama, quel monstra
se solmen in li parol? Qual inrudation ad-in lu plebeic-palpabil del
deliciosi comedie borges de Sternheim «Li Pantalon» a un súper-accentuat
film-fars! Ye to noi denove choca nos con li problema del tip, quem li
film advere posse dessinar plu clar quam omni brochuras e folietones. Un
futur cronist de nor dies va trovar in li filmarchives li essential
social tipes de nor témpore ínmiscomprensibilmen juntet.

Noi lee, que li press-magnate Hugenberg che li electiones ha inviat un
tot parc de cinema-automobiles; li adversarios anc ne restat ocios sur
li toale, e it ne esset necessi esser un profete por saver quel
simplification del types on vell incontrar in li superpuntat dessin del
politic adversario. Li foliette, li brochura -- to omnicos esset sempre
ancor differentiat, to operat con conceptiones e ne sufficent fat
marchar li imagination! Ve! si un guerre mundan vell exploder inter du
film-popules!

// XXX NOTE: li marca original de págine -95- esset in li sequent
// paragraf:

Ma noi ne vole parlar mal e moralisante pri li film; it have anc su
merites quam social fenomen. Egalmen in Magdeburg
quam in Orléans it fa li cerebres líber por un nascent plu grand europan
unité, e ti disciplinant e simplificant tipisation del brolliant
populclasses, quel secun Nietzsche es un avantage del democratie -- ti
tipisation trova in li film un psichic medie de admirabil precision.

Qui ha videt p. ex. li film «Berlin» de Walter Ruttmann, ti save que ci
un tot cité ha presentat se, quasi opticmen ha penetrat in su propri
conscientie. Ancor un socialisant avantage del film: it aproxima al
conscientie del hom processes de evolution, renovationes del societal
vive, queles null libre vell har atinget. In li memorabilies del frances
ambassador in Petroburg, Paléologue, es racontat pri un episcop quel
plende al imperatressa pri li impression productet per li cinema sur li
mushiks: «Lor imagination inflamma se, ili perde li rason». On ne mey
comprender ti citate quam moralisant; ma sam grav quam li exploration,
ca ti ci o ti ta regissor da bon excisiones, o ca li film
«Meistersinger» (mastre-cantatores) deshonora Wagner, sam grav sembla me
un reflexion pri to, que sub li dominie de un film-súper-alimentation
cresce un generation, quel ye optic stimules, ye situationes e tipes,
queles le es proxim del cinema, in totalmen altri maniere reacte, anc in
li omnidial vive es determinat per ili, quam jamá un generation ante it.

It vell esser Don-Quijoteríe, in alcun maniere assaltar contra li film;
lass nos observar ante altricos su resultates in li societal-sociologic
sfere, lass nos esser desfident ta, u on anuncia nos li supleation del
lingual e dramatic art-producte per li film e lass nos ne reacter córam
chascun habilmen ciset image-pantomime con ti solemni seriositá quel
vell convener nos forsan ante Faust.

[.author]
Eugen Gürster +
Trad. Jul. Prorók.

// Pisc volant {{{3
==== Pisc volant

Li pisc volant, «Dactilopterus volitans», un die visitat li piscs vivent
in li profund-mar. Quam on save, ili es ti specie de piscs, li visori
organes de queles plu e plu deveni rudimentari, pro que ti piscs plu e
plu adapta se al obscuritá del profund-mar, e pro to ne plu besona
organes visori.

// XXX NOTE: li marca original de págine -96- esset in li sequent
// paragraf:

Nor dactiloptero esset un poc babillaci e il volet racontar a su morni,
ne tre agil cusines alquo pri li superior regiones, in queles il self es
vivent; il volet rapportar les quelc-cos de su
max recent experienties. Nam, talmen il pensat, ti ci car gentes ya tam
rarmen audi alquo pri li coses existent súper ili.

«Certmen vu save que existe aer, atmosferic aer?» il comensat
tranquilmen.

«Aer? Atmosferic aer? Ne audit jamá!» murmurat li reunit habitantes del
marfund. «Evidentmen to es li max recent bluff del regiones superior!».

«Ma yo di vos: aer existe, yo self ja ha volat in it! On ne vide it, on
ne audi it, on ne gusta it, ma it existe! Vu posse creder me to!»

«Nu, e quo ad-plu?» murmurat enoyatmen li sapientes del profund-mar.

«Si on posse emerser ex li aqua, quam yo fa, tande on perveni in li
splendidmen levi, limpid e tendri element, quel es nominat aer! E poy li
scene deveni ancor plu fabulesc: on vide un immens ciel vultat, e in ti
ciel brillia un gigantic glob con un tant intensiv splendore, que it es
ínpossibil regardar a it! Ti ci glob on nomina li sole!»

«Tu es un grand poet!» dit un del piscs del mar-fund. «On have un
desagreabil sentiment quande tu comensa narrar tui fantasies!»

«Fantasteríe es alquicos, ma ancor ne poetica!» adjuntet un altri pisc
quel esset un criticastro e havet un temperament biliosi.

Quelc piscs comensat trovar li afere amusant. Nam li micri dactiloptero
racontat quelc-cos nov, advere.

«Aer, ciel, sole … tre interessant! Il mey continuar fabular!» circa
talmen ili pensat inflammante lor pipes.

«Quande li nocte veni, tande eveni un magic mutation del scene!»
continuat li pisc del regiones superior. «Li sole poc a poc desapari e
submerse ultra li bord del mar, e nu apari un nov bul lucent quel emisse
un nov, argentin splendore e versa it sur li undes del mar. To es li
lune! E circum li lune, tam lontan quam posse vider li ocul, scintillea
e brillia ínnumerabil punctus luminosi … plu grand, plu micri punctus
blanc e colorosi! To es li stelles!»

Li reunit marfund-piscs nu ja hat devenit tam gay que ili clamat
«Bravo!», ma con ironie.

«Lune, stelles … grandios! Índisputabil. Ma quo eveni, tu car yuno, si
noi ne crede li tot raconta? Qualmen tu posse pruvar it?» questionat un
pisc, li discipline de quel esset li logica.

// XXX NOTE: ci esset li marca original de págine -97-

«Vu deve ascender al superficie e tande vu deve anc elevar vos súper li
nivelle del mar … e poy vu va posser vider omnicos: aer, ciel, sole,
lune e stelles!»

«Solmen ti coses existe queles es pruvabil!» dit un old professor del
profund mar, quel esset un genie in matematica. «Un cos quel nequi posse
pruvar me in li sfere in quel yo vive, es por me nonsens! Basta!»

Un gruppe de per-sapient piscs aprobat clinante lor capes.

«In céteri», addit un yun pisc, quem li altris considerat quam un talent
pro esser insolent, «in céteri, noi ja havet che nos pluri gastes ex li
tal-nominat regiones superior, e noi es un poc versat anc in
litteratura, ma tal mithes ancor nequi ha volet far nos creder, exceptet
tu estimatissimo!»

«Yo solmen posse repetir», dit li pisc volant, «yo ne poetisa, yo
raporta pri factes! Si vu tende elevar vos ex vor profundesse up al plu
clar sferes, tande vu va haver un presentiment de to quo yo comunicat!
Vu va posser constatar que aer e ciel, sole, lune e stelles reflecte se
in li aqua … e talmen vu va esser capabil almen presentir to quo por
me devenit certitá per propri vision!»

«On ne posse prender ti ci mann quam serios!» chuchotat un medico
aquatic, «Patologie!» Diagnose: «Paranoia mistica!»

«Lass le svimmar for!» un altri opinet. «Ti ci naiv novicio vole
monstrar un nov luce a nos, emerit chefes del scientie del profund mar!
Luce solari! Haha!»

E il apertet su bocc ridente ex plen cordie e agitat gaymen su pinn de
caude.

«Quande yo audi pri li superior regiones, yo strax clude li ocules!»
interclamat un pisc con bon humor. «Yo prefere esser totalmen ciec quam
haver tal visiones!»

E li reunion, quel evidentmen ja hat suficent amusat se, expresset su
mersí al pisc volant pro li raport adver interessant pri aer, ciel,
sole, lune e stelles, e ili preparat se por supear.

«Nu, noi vole un poc regardar te!» dit in fine un yun espriton
profundmarin. «Tu ya have pinnes quam noi, tu have ocules quam noi, have
un figura quam noi, tu vive in aqua quam noi e spira per branchies quam
noi! Ergo, tu es un pisc! O esque forsan tu ne es un tal? E nu, tu quam
pisc genuin vole parlar a piscs genuin pri coses superpiscan?»

// XXX NOTE: li marca original de págine -98- esset in li sequent
// paragraf:

«Yes, yo es un pisc,» replicat li dactiloptero, «yo es un pisc, ma yo es
un pisc volant! Yo posse elevar me súper aqua e
spectar li ciel con omni su stelles. Yo posse respirar li aer e volar
tra it. Adver ne durant long témpore, e ne sempre … ma sat long
témpore e sat sovent por posser experir: it existe aer, it existe li
miracules cielesc!»

E, desirante «Bon vésper», il svimmat for.

E li gentes del profund mar intermurmurat con plesur: «Mersí a Deo, que
noi denov es inter nos in nor comfortabil profundess e posse viver gay e
quiet! Ta in supra, li vive sembla esser vermen horribil! Un foll rasse!
Ínsuportabil!»

E ili comensat lor supé.

Ma li dactiloptero stirat vers li superficie del mar por associar se a
su fratres e sestras, queles ne posse suppresser li impuls elevar se
súper li aqua, súper ti element, quel tene captet omni altri piscs, e il
pensat: «It es desfacil converter li inhabitantes del profund mar al
crede pri li magnificenties del ciel! Ma ti ci magnificenties existe anc
si on ne crede les!»

[.author]
Max Hayek
Trad. A. Deminger.

// Du episodes {{{3
==== Du episodes

// Tolstoy {{{4
===== Tolstoy

A Yasnaya Pol'ana venit mult forenes. Alquande ha venit un rich
americano in li societé de su amics. Ili desirat almen vider li celebri
mann e promisset ne trublar le ni per un parol. On ha permisset les ear
préter li balcon, u li malad Tolstoy reposat. Li societé movet se
lentmen e silentiosmen quam préter un statue de buddhistic deitá. Solmen
un dama ne posset retener se e hante haltat por un moment, ha clamat:
«Leo Tolstoy, Leo Tolstoy, omni vor nobli libres ha profundmen penetrat
mi vive, ma max mult yo aprendet de vor libre …» Ci li dama absolutmen
ne posset rememorar, quel libre. Li malad poet clinat se súper li
balustrade de balcon e con ridetta auxilia la: «Mort ánimes?» «Yes,
yes», responde li dama. «Ma ti libre es de Gogol, ne de me», respondet
Tolstoy.

// Meyerbeer {{{4
===== Meyerbeer

Al music-compositor Meyerbeer venit un cantatressa, anteyan dansera, por
que il mey dar su judicament pri su cantatori productiones. Meyerbeer
demandat la cantar e dansar alquicos. Quande ella ha finit su
production, Meyerbeer tacet. «Esque yo posse petir pri vor critica?» «Si
vu ordona, yes. Quam un dansera vu ne canta mal, ma quam un cantatressa
vu dansa tre bon».

[.author]
Trad. J. A. Kajš.

// XXX NOTE: ci esset li marca original de págine -99-

// Corespondentie {{{2
=== Corespondentie

// XXX TODO: ligar a Cronica, sin pednote:

Tre estimat senior Pigal. Per sam posta yo invía vos li nr 8 de
«Bayerische Lehrerzeitung», in quel trova se un articul de me pri li
problema de lingue international{blank}footnote:[Vide alinea 2 sub «Cronica»
in li present numeró. Red.]
Ma ante que vu lee it, forsan va esser bon saver
que it esset scrit in autune del annu passat quande yo stat sub
impression del XX. Esperanto-Congress in Antwerpen. Occidental esset me
conosset solmen superficial. Ma yo nequande esset vermen content per
Esperanto; támen yo trovat it max scop-conform interessar mi colegos pri
li idé de un lingue international in general e pri Esperanto in special (Esperanto
tande ancor semblat me li realisation del idé). Interim, ante li
crist-festa 1928, yo captet saventie pri Occidental, comensat aquisiter
it per letura, strax intelectet su grand superioritá e abonnat
Cosmoglotta. Pos har leet li annu-collectiones anterior, yo durant quelc
semanes devenit de un Esperantist eternmen íncontent un adherent
convictet de Occidental. Desde que yo conosse Cosmoglotta, yo finalmen
save judicar justmen li tot movement de lingue international. Li via natural de
Occidental apare me li rect. Comprensibilmen yo devet relaborar li
articul, conform al superior intellectiones. Yo do fat to e scrit
totalmen in li sense de Occidental. Regretabilmen poc dies poy it ja
aparit in li form original e havet solmen un extract del nov quam adnex.
-- Bon prosper al Occidental-movement.

Sincermen vor devoet

Teodor L. Krebs.

München, Germaniastr. 7/3.

'''

Al Redaction de Cosmoglotta, Mauer bei Wien.

// XXX NOTE: li marca original de págine -100- esset in li sequent
// paragraf:

Ples permisser me expresser mi opinion pri Occidental. Yo ha esset Idist
desde annu 1914, ma yo deve confesser que malgré mi eforties aprender
perfectmen ti «logikoza linguo», yo támen nequande ha atinget li scope
de mi desires. To es mi experienties pri li famosi facilitá de Ido. Pos
que Occidental ha apertet mi ocules, yo nu vide clarmen que li pensa pri
constructer un logic lingue sempre va esser un van pena -- quasi un
reconstruction del turre de Babel -- ja de comensa necessimen
predestinat a ruina total. Qui ha dat al chefes del Idistes e
Esperantistes li jure a mutar li international paroles? It sembla me que
ne Ido ni Esperanto vell haver li jure nominar se «Lingues
International»; in omni casu ne pos li aparition de Occidental -- li
lingue del international paroles. Noi, qui parla Occidental, deve
nequande dir «nor lingue», nam noi ne possede to in sam maniere quam li
Idistes e Esperantistes possede su special sistemas. Ma, in contrari,
noi sempre have li jure dir «li mundlingue Occidental». Occidental deve
evoluer se al maximum de possibil internationalitá e tal expressiones
quam «nor sistema», «nor lingue» etc va haver un suggestiv effecte al
evolution natural de Occidental. Egoisme es li via al fanatisme. Savente
de experientie que un parol frequent repetit va haver influentie
suggestiv a nor pensas e sentimentes, noi sempre deve gardar nos a far
de Occidental un personal
afere, nam un lingue international es, e deve esser, un ínpersonal
affere, ne corespondent al special guste de quelc homes, ma es un cose
vital por omni homes. Quande li beson de un medie de intercommunication
lingual va far sentir se plu general quam til nu -- tande va victoriar
Occidental. Proquó just Occidental? Li response es li sequent: 1. Proque
li construction de Occidental ne fortia li homes parlar contra su
customes. 2. Proque Occidental es li max facil comprensibil lingue del
munde. 3. Proque Occidental possede li max natural e simplificat
grammatica. 4. Proque Occidental es li unic del lingues artificial quel
possede musicalic avantages natural. 5. Proque Occidental es
international. 6. Proque Occidental satisfá li postulationes de un
lingue international. -- On dit que angles forsan va devenir
«mundlingue» pro su vast difusion ma yo ne crede que noi besona timer
to. It támen posse esser possibil que Esperanto o angles durant un curt
témpore va satisfar li unesim besones del homes ma solmen Occidental
posse contentar les. Quo concerne nos, noi deve sempre per patient labor
por li sublim idé lentimen progresser vers li scope, li perfection de
Occidental secun li directives de nor colaboratores conservativ e ne
abrupter li marcha ante quam Occidental ha prendet plazza secun su jure
de existentie natural inter li nationes. Yo regarda Occidental quam li
final solution del problema lingual auxiliari e yo ne va negliger
directer li attention del norvegianes a ti bell e bonsonant lingue del
futur.

Con alt-estimation vor devoet

E{dot} W. Hjelm.

Folkvang, Id pr. Halden, Norvegia.

Con plesur noi printat li precedent lettre con su meditand consilies. Sr
Hjelm per bon motives proscrí li nomination «nor lingue». Secun nor
conception li rectissim apposition por Occidental es: lingue
international, pro que Occidental per su structura es li lingue
international «kat exochen» por li tot munde quel prende parte in li
civilisation occidental. Noi hodie ne save esque Occidental va devenir
«mundlingue» ante angles. Noi espera e labora por to. Si ti scope es
aquisitet, li nómine «lingue auxiliari» es tre modest. Do ancor ne es
previsibil esque it va devenir li primari lingue o secundari. Ma con
equitá noi posse dir in omni casu: Occidental, li lingue international.

[.author]
E{dot} P.

INTERNATIONAL OCCIDENTAL-CONFERENTIE. In su ultim reunion, li comité del
S{dot} A. P. O. decidet arangear li conferentie in Bern ancor ne ho-annu por
haver suficent témpore por li propaganda e preparationes. Li termine del
conferentie va esser communicat plu tard.

Rectification. In li rapport nr 59, pag. 73 linea 21 ha insinuat se un
erra: Ing. R. Hartmann es possessor del tecnic-scientic officie por
traductiones quel labora por li tot industrie austrian.

[.author]
Red.

****
Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.
****

// Cosmoglotta A 61 (1929-06) {{{1
== Cosmoglotta A 61 (1929-06)

Annu VIII -- Junio 1929 -- Nr. 61 (6)

ifdef::original-tocs[]

// Contene {{{2
=== Contene

- Naturalitá e regularitá (Edgar de Wahl)
- Teorie e realitá (Engelbert Pigal)
- Question de corectitá in un lingue international (J. Honti)
- Cronica
- Lingue maltes (Prof. Augustin Levanzin)
- Litteratura
- Contrabandistes (Th. M. Dostoyevski, trad. Edgar de Wahl)
- Colonnes resonant (Marie Luise Becker, trad. Dr. K. Schüppel)
- Du epigrammas (Karel Havliček Borovský, trad. Jaroslav Podobský)
- Miscellanies
- Pri quo on ride (trad. Janotta)
- Fonofilm (trad. Dr. Aschwanden)

endif::original-tocs[]

// Naturalitá e regularitá {{{2
=== Naturalitá e regularitá

[.author]
de E. de Wahl

Chascun lingue artificial possede un talon de Achilles. It es, que
chascun person quel prende conossentie ye it, posse judicar se competent
por indicar un grand númere de mancas e proposir corecturas e changes
queles secun li opinion del nov interessat deve esser reformat e
corectet. Lu comic es nu to, que ti propositiones in multissim casus sta
in contradiction a altri propositiones de altri persones. E mem si li
majorité concorda in su postulationes, to ancor ne es pruva que ti
postulationes es just. Li max bon exemple por to es li postulationes
enunciat in su témpore per li «American Philosophical Society», i. e.
per un scientific association de unesim rang e signification. Hodie
omnes va rider pri ti enunciation, tam fantastic e infantesc it sembla
nos.

Li imaginationes e postulationes del publica advere ha mutat se, ma in
essentie ili es sam fals e ínpossibil quam ti del American Philosophical
Society in li témpore de Volapük. To veni precipue de to que li criticos
e reformatores imagina, que un lingue international artificial nasce o
deve nascer talmen que on prende li max expandet international paroles,
o radicas e sufixes, constructe un apt regulari grammatica e poy
completa li mancant partie per paroles prendet secun un principie de
majorité ex li max usat lingues angles, frances, german, hispan,
italian, etc.

// XXX NOTE: li marca original de págine -102- esset in li sequent
// paragraf:

Un tal conception es un erra. Advere just in ti maniere ha nascet presc
omni fallit lingue-projectes. Un lingue, sive natural, sive
artificialmen creat, ne es un conglomerat de íncoherent paroles o
radicas, ma un unitari totalité, anc si it incorpora un grandissim
proportion de extran elementes. Chascun lingue possede su lege intern,
vivent forsan ínconscientmen ma fort in li nation quel parla li lingue,
mem si ti nation consiste solmen de quelc poc individues, p. ex. che un
extintent popul. Ne li quantité del parlantes, ma li intern unitari
spiritual
congenialitá es to quo constitue li lingue, su leges e su spíritu. E che
favorabil conditiones un lingue vell posser renascer de un sol familie
in anteyan fortie e vigore.

Alquicos simil evente che li creation de un artificial lingue. Li
spíritu del unesim adeptes expande se e li lingue comensa viver. Ma to
es possibil solmen tande, si ti spíritu del lingue es fort, clar,
autonom, harmonic in se self. Por li fort e vivent expansion de un
artificial lingue nu es necessi, que li nov membres del comunité
lingual, just quam li infantes in un popul, mey assimilar se max
perfectmen ti intern spíritu del lingue quel sempre es unitari.

Quant unitari es un tal spiritu in un vivent fort lingue, noi posse
vider just in li lingue angles, quel ha incorporat se 120% foren
paroles, e támen conservat su propri homogen stil e spíritu, nam omni
foren latin e frances partes es assimilat in quasi complet form al
anglosaxonic fundament per un total re-forjament in li bocca del
parlantes, u natión deveni néishn, factura -- fíchör, diamánt --
dáimnd, etc., etc. Li conservat presc sempre historic ortografie ne mey
fraudar nos!

Ne li extranes ha corectet li lingue anglesi per lor paroles, ma li
genuin angleses ha corectet li intrat forenes secun lor propri leges e
spíritu. On posse exterminar un lingue per debilisar e anihilar su
spíritu intern, ma on ne posse corecter it, si it es un homogen entitá.

Li historie del lingue international monstra nos, que omni provas
reformar Esperanto, quel hat devenit un quasi vivent lingue, ha fallit.
E Esperanto ne esset mem e ancor nu ne es totalmen homogen e autonom.

Voler corecter un lingue, sovente significa que on ancor ne ha
completmen intrat in su spíritu.

Quel es do li spíritu de Occidental!

Li max principal qualitás de nor lingue es, que Occidental es
inter-national, autonom, clar, transparent e regulari, modern e vivent.

International ne significa que it es un conglomerate de paroles electet
secun un principie de majorité, quam Idiom Neutral o Ido. It significa
que per su form it sta inter li national lingues, talmen que su
distantie al national lingues es minu grand quam ti inter ili self. It
es quasi median inter ili, quasi mediator.

// XXX NOTE: li marca original de págine -103- esset in li sequent
// paragraf:

Quam autonom it have su propri ortografie e fonetica, a
quel it adapta omni su paroles e formes, su expressiones e frases.

Occidental es clar e transparent per li regularitá de su structura, por
responder al postulationes del intelectu, del facilitá necessi ne solmen
por erudit latinistes e romanes ma por omni persones stant in relationes
international.

It es modern, to es: evoluet in li sense quel monstra nos nor grand
lingues e lor populari dialectes, anc si che ili es remarcat solmen
rudimentes de tal evolution. It es modern in su tendentie a brevitá e
fluentie. It es modern per su parol-formation, per li elimination de
pesant scientic mortallia, per su analitisme in grammatica. It ne es
latin, to ne mey obliviar latinistes. Latin es un mort pre-avo de
Occidental.

It es vivicapabil, vivent, organicmen evoluet e ne mecanic mixtura, it
es un individualité e ne un mosaica, u on posse compensar un pezze per
quelcunc altri.

Un tal ente on ne posse «corecter» o «reformar» secun li gustas del
divers criticantes e pedantes. On posse solmen plu e plu adaptar e polir
ti elementes queles ancor ne ha totalmen assimilat se al caractere e
spíritu de ti vivent lingue occidental. Li letores de nor jurnal queles
ha sequet li evolution de nor lingue, ha posset constatar un tal lent e
caut, ma secur evolution in divers adaptationes, queles yo ci ne posse
tractar plu detalliat. Naturalmen ci ne have null valore li hodie tam
venerat majorité de postulantes. It es un fantom, que in questiones de
scientie, arte e tecnica li majorité, e specialmen li majorité minu
versat, vell posser crear alquicos valoros. Just lu contrari es ver. Li
majorité presc sempre es in erra, e ne posse crear necos, quam to
monstra nos li historie del homan progress in chascun su págine. On mey
monstrar me un catedrale, un simfonie, un machine composit o constructet
per un comission mem del max eminent specialistes!

Li reformativ tendenties de pluri ex-idistes sembla nu crescer, e tornar
in un via quel deflanca del primari direction.

It es comprensibil que mult anteyan idistes inter nor samideanos,
liberat de lor procrustic fantom del logica e li productet per it
artificial formes, nu jetta se in li altri extrem, ne vole vider ni
regularitá ni logica, ma vide solmen li pret formes anglo-frances e
latin, e vole sacrificar a ti «naturalitá» li regulari cristallin
structura e inter-national e autonom spíritu de Occidental. In sam
témpor doct latinistes vole incombrar li lingue per pesant mort
latinismes.

// XXX NOTE: ci esset li marca original de págine -104-

Li scope de tal eforties sembla esser un mosaica inter Mundolingue de
Lott con Latino sine Flexione de Peano.

Ci on posse solmen dir: A qui plese li spíritu e anim de Occidental, ti
mey per afectionat studies penar plu e plu completmen assimilar se ti
spíritu e tande comensar un constructiv labor in li evolution de
Occidental in su propri stil.

Ma a qui ti spíritu de Occidental ne plese, mey far quam Prof. Jespersen
e constructer un altri plu bon lingue secun su propri spíritu; to es
«fair play». Ci yo támen deve ancor un vez indicar, que un solmen
«reformat Occidental» ne posse haver un altri fate quam ja li 50
reformat «Esperantos». Tande es necessi ja alquicos nov e original, quam
Novial, Medial o Etem. Li grecos anc ne corectet li arte de Egiptia, ni
Persia, ili creat su propri hellenic arte, quel ancor hodie delecta nos.

Ples sequer bon exemples.

// Teorie e realitá {{{2
=== Teorie e realitá

[.author]
de E. Pigal

On sovente cita Occidental inter li natural sistemas de lingue international, contra
que Esperanto etc apartene, on di, al artificial projectes. Ti
classification ne es totalmen just, specialmen ne in li hodial stadie de
nor movement, quande li idé del naturalism ha inradicat se in li capes
del mundlinguistes non-esperantistic.

Li adherentes p. ex. de Volapük, Esperanto e Ido ha considerat quam
lingue apt por international comunicationes solmen un tal quel ante
omnicos es tre regulari e logical.

Ma quam li protagonistes del naturalistic sistemas mult vezes ha
monstrat (vide anc «Exceptiones e li vive» de J. Prorók, nr 43) un
lingue artificial deveni un lingue vivent quande it intra in usation, e
tande it es submisset anc a su leges. Ma in li vive dicta ne rigid
regules de abstract logica, ma li biologic leges: custom, analogie,
psicologie etc.

// XXX NOTE: li marca original de págine -105- esset in li sequent
// paragraf:

To es factes, trivialismes, conosset nu a omni occidentalistes. Ma quam
ja sr de Wahl dit, just li ex-idistes nu tendentia mem al extrem del
naturalisme, e il opine que un tal evolution ne es recomendabil in li
témpore quande li lingue ancor ne es acceptat e usat de grand circules.
Li publico ancor hodie tre sovente e spontanmen identifica li idé del
mundlingue con absolut regularitá. It es ya possibil que forsan pro to
li sistema
de Julius Lott, quel esset tre natural (con li detriment de regularitá),
presc ne ha trovat adherentes. Inter omni projectes, Occidental es li
sol quel in altissim gradu ha penat satisfar li amalgamation del du
quasi contradictori postulates: regularitá e naturalitá. To es anc li
cause pro quel Occidental, malgré li max desfacil conditiones exterior,
successat crear un propri movement.

Durant li unesim témpore de Occidental nor tache esset defender li idé
del naturalisme contra li extrem artificialism del propagat sistemas.

In fact li vive consiste ne in extremes, ma in compromisses,
regretabilmen, etsi li compromisses es perhorrescet del sincer amíc de
un idé.

Occidental ne possede principies, queles li proselites partú deve obedir
con ciec fidelitá. Anc li tal-nominat etimologic ortografie, quel es
necessi por obtener in maniere regulari milles de international natural
paroles (p. ex.: difere-nt-i-a-t-ion, catolic-ism-e, period-ic-itá etc)
ne es un principie quel on deve cavalcar in omni casus, e anc ta u it
evidentmen have null avantage. Con bon rason noi scri foneticmen: mersí,
jurnal, diné, seson, afere, depó, quam on es customat pronunciar ti
paroles. In general li scrition in Occidental es etimologic. To es un
directive, ne un principie. Ma ta u li paroles es mult traditionat anc
per parla e u in Occidental inter ortografie e pronunciation vell aparir
un discrepantie, noi prefere li scrition fonetic. Crudmen resumat, secun
que un expression es nos familiari plu per parla o plu per scrition, li
ortografie es o fonetic o etimologic. Do li general caracterisation plu
convenent vell esser: historic ortografie.

Noi deve nequande obliviar que nor programma es ne perdir nos in
specular pri perduction de scolastic principies, ma crear e introducter
un lingue international practicabil.

Sequente li medial via aurin, li autor de Occidental con equitá hodie
caventa contra li sclavic imitation del naturalitá del national lingues
frances, angles, con omni lor exceptiones. Occidental es ne un nov
reform del quasi-rationalistic sistemas Ido o Esperanto, e anc ne un
repetition del ancian naturalistic sistemas de lingue international, ma lor
sublimation, essent exposit al influentie catalisatori e al experienties
del artificial sistemas.

// XXX NOTE: li marca original de págine -106- esset in li sequent
// paragraf:

De Wahl volet monstrar nos solmen, que it es fals fundar li lingue international sur un
artificial sistema. Il demonstrat que on deve prender quam fundament li
natura, si on expecta success. Ma
ti ci neo-naturalisme de Wahl distinte se del antiqui naturalism de Lott
e Peano per egardar que li lingue international deve esser anc regulari e que por circa
un decesim del notiones ne existe international elementes e por queles
li autor artisticmen deve crear propri formes, ma assimilat al aspect
unitari del sistema.

Li question es ne, quel sistema de lingue international es li max bon in se, ma quel
implica li minimum de chocant formes, por haver li max grand chances
esser acceptat del publico.

Un obstacul por li decision del publico certmen es anc li pluritá del
movementes concurrent de lingue international (to es ne li multitá del projectes). To
es un constatation quel noi audi sempre denove, precipue de nor
esperantistic letores, etsí li Occidental-Union es parat coalir su
propaganda córam publico con ti de altri movementes de lingue international si ili
sincermen desira to. Noi anc prefere, si possibil, acceptar e utilisar
li bon motivat propositiones de critica de quelcunc látere, vice
íntransigentmen repulser les sin examination e subtener li exuberantie
de nov secessiones del divers scoles de lingue international.

// XXX TODO: Ligar «Question de corectitá»:

In fact, ne per li reformes li movement de Ido ha ruit, ma li cause es
li desunion del Idistes pri lor acceptation o repulsion. Un
demonstration por ti fact es to que durant li excellent firm direction
de Dr. Couturat li Idistes ha fat li max mult reformes e li movement
tamen havet successes, relativmen mem plu grand quam ti de Esperanto.
Nam li condition por li success es li unitá del experiment, quam sr
Honti explica to in su articul «Question de corectitá» in li present
numeró. Li developation del lingue deve esser organisat, to es por
Occidental in li Comité Explorativ de Lingue International Auxiliari
(C.E.L.I.A.) e in li Occidental-Academie essent in fundation.
Experimentes secun li idé o gusta de ti o altri scritor de lingue international ne
posse nocer li movement quande it ja es fundat sur un sat grand númere
de usatores. Esque on posse asserter to con absolut certitá pri alcun
sistema de lingue international actual?

// XXX NOTE: li marca original de págine -107- esset in li sequent
// paragraf:

Li plur-annual investigationes de CELIA, sub li direction de su
secretario Mag. A. Z. Ramstedt ha monstrat pluri detallies ameliorabil e
ameliorat de Occidental. Ultra li proposit reformes (nin vice ny, mi
vice mu etc) ja conosset al letores de Cosmoglotta, nu ex li labores de
CELIA resulta que p. ex. -ant(i) (anc in Novial) es un plu apt sufix por
li decenes (duant, triant, quarant etc) quam -ti (duti, triti, quarti
etc) e que por li númere 5 cinq(ue) (cinq, cinquant) plu place quam
quin. Per li reformes, Occidental in su actual form have un aspect plu
harmonios quam in su precedent, quo es confirmat per multes de nor
serios collaboratores; noi cita solmen li nómine: Professor Albert
Guérard, linguist e interlinguist, Protector del Occidental-Union. Ma ti
progress de Occidental ne vell esser possibil si li membres de CELIA ne
vell penetrar plu profund in li spíritu del lingue.

Un detallie sempre criticat del majorité del nov adherentes es li mollat
sones n' l', queles sr de Wahl ha introductet precipue por reciver in
regulari maniere derivates con aspect natural de quelc verbes.

Seductet per li alfabetes de angles, Ido e Novial, on fa objetiones anc
contra li signes de accentuation in Occidental secun li modell del
hispan. U ti signes incontra vermen desfacilitás in practica, ili ya
posse esser omisset totalmen in li litteratura, ma ne in li
vocabulariums por scop de aprension. Anc in italian e in altri lingues
on deve memorar li accentuation in mult paroles u it ne es signat. In
ultra on ne posse recommendar un alterat accentuation: circúl o un
modification del parol: circle, nom (vice circul, nómine etc), quo vell
destructer li regulari sistema de derivation: circul-ari, circul-ation,
nomin-ation, de-nomin-ator etc.

Ma si noi vole abolir anc li aplication del apostrof (quel adver es ne
un obstacul tecnical ma forsan un manca estetic), noi deve adopter quelc
ínregulari verbes de alt frequentie, p. ex. extinguer: extinction (vice:
extin'er: extin'tion), distinguer: distinction (vice: distin'er:
distin'tion), attinar (vice: attin'er) etc. Mem si l' n' vell exister in
null lingue, to ne es suficent rason por condamnar les quam artificial e
ínnatural. Sr de Wahl explicat que lu cardinal por li quasi-natural
lingue Occidental es to que it ne es necessi que omni su formes es
attestabil per exemples existent in alcun natural lingue, ma to que ili
posse evoluer se in un natural lingue secun li dominant formes e leges
de mutation. Li sones n' l' existe in pluri grand lingues e lor scrition
quam in Occidental es conosset in li linguistica, in slovac e wend.

// XXX NOTE: li marca original de págine -108- esset in li sequent
// paragraf:

Nu li CELIA, pos cooption del nov membres Prof. v. Sydow, Dr. Meysmans,
Dr. Wormser e per iniciative del President honorari del Occidental-Union
sr Gerald A. Moore, denove fa studies e experimentes pri li possibilitá
substituer formes plu plesent al usual con n' l', sin destructer li
regularitá. Ti explorationes ancor ne es finit e anc ne es cert, que li
apostrof
es eliminabil in omni paroles sin desavantage por li sistema.

Ma just ti question, ilustrat in practica per li publicationes in li
bulletin «Helvetia», monstra, que on presenta anc ci ne un expedient ma
pluri. It es necessi que existe ne solmen un bon propose por expedir un
criticat element ex li lingue, ma anc por soluer in concordie li
problema del tot serie de paroles a queles apartene ti un element. Poy
apari li question pri adoption de ti propose.

Li Occidentalistes, respectivmen lor Academie, anc in futuritá va
adopter nov formes si ili es vermen plu apt, to es, si ili es assimilat
al spíritu del lingue e si ili augmenta li qualitás necessi por facil
usation e propaganda. Sam quam til nu, omni hom have li jure presentar
su motivat propositiones lingual al CELIA por exploration e eventual
acceptation in usa experimental. Por protecter li editores de
litteratura contra devalvation de lor stocks, li Occidental-Union por
chascun innovation va haver un periode de transition de pluri annus,
durant queles es oficialmen valid anc li obsolet formes. In fact un
lingual form ya ne posse esser abrogat per li decret de un oficie ma per
que li usatores plu e plu prefere li nov form si in practica it monstra
se plu apt quam li antiqui. In ultra on sempre posse tener generalmen
usabil li antiquat libres per inserter folies complementari contenent
omni obsolet formes con lor versiones actual. Ma in general va suficer
que secun li propose de sr Janotta li complet vocabulariums
Occidental-national contene anc li obsolet formes signat per un cruce{nbsp}{cross}
(morte); durant que li formes in experimentation es signat per un
asterisc{nbsp}{asterisk} (nascentie) ante li parol. Publicationes queles contene nov
formes ne acceptat, sin marcar les quam tales, con null equitá pretende
esser scrit in Occidental. Per li reformes organisat e subtenet
generalmen ne es a timer un relevant desavantage material por li
interlinguistes. Ma li moralic consequentie che evident ameliorationes,
quam monstra li experientie, es solmen avantageosissim tam por li
propaganda quam por li usada del lingue.

// XXX NOTE: li marca original de págine -109- esset in li sequent
// paragraf:

Noi posse blamar li Esperantistes just ne pro lor «konservema
rezonachi», ma pro que ili es conservativ por un sistema notorimen ne
apt. In altri látere li movement de Esperanto solmen in li ultim annus
ha monstrat quant fortie inhere a stabilitá. Si noi organisa li
developation lingual in prudent consense con omni Occidentalistes e si
noi conserva un bon
sistema, li triumf es cert. Ma li unitá del movement es un
íncomparabilmen plu grav factor social quam retuches de ti o altri
detallie secundari.

// Question de corectitá in un lingue international {{{2
=== Question de corectitá in un lingue international

[.author]
de J. Honti

Li sol criterie de corectitá in li parlada e scrition de un lingue
natural consiste in to que it es comprendet de omni hom quel parla e
scri li sam lingue. O, plu precismen dit: li parlada, o scrition, deve
esser conform al traditiones del lingue, in tal gradu, que it es
comprendet per li homes conossent e usant li sam traditiones, i. e.
possedent li sam matrin lingue. In tal maniere li lingue de un nation
composi se de un grand númere de individual lingues, queles coincide in
lor max grand parte; ma have anc cert micri diferenties. De ti ci
diferenties resulta li variabilitá del vivent lingues: quande un
diferentie inter li general tradition e li individual parlada ne limita
se a un micri númere de individues, ma pro un cert cause deveni general,
li diferentie va esser self un parte del tradition: noi posse constatar
un evolution in li lingue.

Tal es li cose in li vivent natural lingues. Ma in un lingue international (Lingue
International) (quande on parla de un lingue international in general, on parla anc de
Occidental in special) ne existe un tal tradition. Nam it es cert, que
li general intercomprension es necessi; ti es do li scope de un lingue international
Noi solmen deve trovar un altri base por it. Nu, noi ha aprendet li lingue
international de un libre. Anc li altres con queles noi vole interrelater, ha
aprendet it talmen. Ergo: si noi parla totalmen secun li libre, noi va
esser comprendet de omnihom qui ha aprendet it del sam libre. (In
practica it ne es necessi, que li libre in fact es li sam, it solmen
deve esser compilat secun li sam lingual principies.)

Ci noi vell haver li base del corectitá, si noi es content con li
present statu de nor lingue, Si yes, noi posse declarar nor libre
íntuchabil, quam li esperantic «netušebla fundamento». Ma noi deve
considerar, que ti «netušebleco» fa omni amelioration ínpossibil;
Esperanto ha condamnat se al morte per refusar omni reformes. Noi deve
sempre haver li possibilita de changes, de ameliorationes e de
developation.

// XXX NOTE: li marca original de págine -110- esset in li sequent
// paragraf:

It es ver, un absolut perfection nequande va esser atinget. Li homan
mente have su límites, e li evolution del homanité ne
cessa nequande. Pro to, li mente ne va trovar in un vez omni medies de
perfection, e anc si it vell trovar it, li evolution del cultura va
sempre producter nov necessitás de reformes. Ma li lingue international posse atinger
un relativ perfection, quel consiste in practic aptitá por li
international relationes. E li signe del relativ perfection de nor
lingue va esser su acceptation in li tot munde, por omni, o adminim
cert, relationes international.

Til ti témpore li lingue es in experimentation. Talmen, anc nor problema
deveni duplic: noi deve trovar li base de lingual corectitá in li statu
de experimentation e in li statu del general usa.

In li unesim statu li lingue ne servi ancor in practic relationes, it es
usat solmen inter tis qui ocupa se per li lingue por li lingue self, ne
por su utilitaristic interesse. In ti ci statu li leges del corectitá
deve esser suggestet del conductentes del experiment; proque in li
interesse del experiment it es desirabil, que li regules del lingue es
directet de un corporation e ne de omni adherentes del lingue secun lor
individual gust. Un experiment deve esser conductet de un mann, de un
unitari vispunctu, si it deve haver efecte.

E ti desirat efecte es, quam noi save, li general acceptation, quel
seque li suficent gradu del perfection atinget. De ti moment, li
experimentant corporation deve cessar in su labor. Violent changes ne
posse plu esser fat in li lingue, quam in li statu del experimentes,
proque on ne posse postular del tot homanité obliviar li aprendet formes
del lingue e aprender noves, quam on ha posset expectar it de un micri
númere de interlinguistes. E tal violent changes anc ne va esser
necessi. Li general acceptation do monstra nos, que it es ja apt in li
presentie. Yes, in li presentie -- on posse dir. Ma in li future? Noi
ha ja unvez constatat, que li future va aportar sempre nov
change-necessitás. -- Noi posse dar li response: Yes, li future va
aportar les, ma va aportar anc li changes, li solutiones, self. Con
altri paroles: noi posse esser cert, que li lingue, unvez acceptat, va
evoluer se self, sin changes e reformes fat de exterior.

Noi posse monstrar to per un exemple. Ante poc annus li radio-telefonie
ha esset inventet. E it ha atinget quasi per se self un stock de
términos totalmen international. Li paroles radio, antenne, audion,
detector etc. es comprendet in li tot munde.

// XXX NOTE: ci esset li marca original de págine -111-

Nu, Occidental es solmen li conscient e evoluet formulation del ja
existent international terminologie e talmen va trovar anc in li
futuritá li natural possibilitá per completar se e evoluer se.

In fine, yo repeti ancor unvez: on ne mey obliviar, que Occidental ancor
ne es absolut perfect, que it es ancor in experimentation, e li
experiment deve esser sempre unanim, quande it vole haver successe.

// Cronica {{{2
=== Cronica

// XXX NOTE: li marca original de págine -112- esset in li sequent
// paragraf:

// XXX NOTE: li marca original de págine -113- esset in li sequent
// paragraf:

INGENIEUR-ZEITSCHRIFT, Teplitz-Schönau, li organ del german ingenieros
de Tchecoslovacia, in pluri cadernes tracta li reform del superior
scoles, specialmen del instruction de lingues, quel prende tam mult
témpore a detriment del altri disciplinas. Li redaction advocat pro
expresser opiniones til quant li conossentie del latin es necessi por li
ocupation pri natur-scienties. -- Nr 8 contene un long articul in 5
colonnes de sr E. Pigal (in li qualitá de membre del commission por
«Scritura e Lingue» del Societé del german-austrian Ingenieros) sub
titul «Unser Schulwesen -- Latein und Weltsprache», u il exposi li
problema fro vis-punctu del international inter-comprension in li
scientie e su solution per Occidental. -- Resumante li articul, il dí:
Latin esset mund-lingue durant li témpore del scolastica. Usante Latin
sur li catedre e in li dissertationes on esset comprendet tam in Paris
quam in Padua, Leiden, London, Wien, München e Upsala. Ti cosmopole
comensat decader quande li magistre Thomasius (1687) in li universitate
de Leipzig ha anunciat su lectiones in lingue german. Li colegia del
professores tande alarmat por li combatte contra ti barbaro, quel havet
li audacie talmen insultar li honest nigri tabul e degradar li lingue
latin quam «lingua eruditorum». Ma si on considera que Gauss ante circa
un secul esset li ultim erudit quel editet un important ovre scientific
in latin e que ancor in li annu passat durant li international congress
de medicos in Budapest un membre fat su discurs in latin, tande on deve
questionar, es-que vermen li signal-paroles de logical education e de
pedanteríe traditional denuda li obstinat radicas mill-annual del Latin.
Li misterios potentie del Latin es comprensibil per to que li occidental
cultura spiritual per li Imperia Roman, li Catolic Eclesia, Classica,
Scolastica medieval e Renascentie in su formes exterior es basat sur li
latin lingue e cultura. Noi observa ti influentie clarmen in li lingue
angles, un lingue germanic con parol-materiale preponderant latinid. Ti
process de romanisation del angles dura ancor hodie. Malgré omni
tendenties de germanisation anc in li lingue german li nomenclatura
greco-latin in nov notiones del scientie, tecnica, industrie e trafic
ancor hodie es dominant. Li max mult términos de radiofonie anc in
german es populari e comprensibil solmen in form de «foren paroles»
(detector, condensator, antenne, etc). Certmen, ja existe un amasse de
popular-scientic libres queles inter parenteses o in ped-notes explica
li foren paroles, si ili ne es viceabil per pur national formes. Ma li
specialist, quel deve laborar internationalmen por dominar su
profession, besona li latin términos. Ma esque li tragica professional
vermen deve permaner, que un biolog, fisico, geolog o un altri
natur-scientist, posse laborar con success solmen si il ante su studies
special ha tormentat se ott annus per aprender conjugationes e sintaxe
de du mort lingues e mem pluri modern lingues. Certmen li max simplic
solution vell esser expulser ex li scoles li lingues grec e latin e
radicalmen purificar li lingue matrin anc in li términos special. Li sam
postulationes on vell dever presentar anc in li scoles del altri
nationes. Si to vermen es possibil, to vell haver quam consequentie, que
li international comprension es mem plu desfacilisat o on deve
introducter un artificial lingue auxiliari quam idioma international.
Nam un natural lingue national pro divers motives ne posse luder ti rol.
Ma regretabilmen Esperanto e Ido have li desavantage que ili ne possede
li tal-nominat foren paroles in li form familiari a nos. On incontra ti
ci paroles in omni lingues quasi in li sam formes e con li sam
significationes, pro to just ili es li necessi base por fundar sur it li
lingue international. Do li rect nómine por ti paroles vell esser
international paroles o mund-paroles, e li lingue international deve
esser constructet in tal maniere que su radicas e regules de derivation
da nos ti paroles international e ne noviformationes secun li arbitrie
de alcun mem genial inventor de lingue. Ja mult exploratores ha provat
esquissar ti lingue international quel trova se latent in nor occidental
idiomas. Li sistema Occidental representa li optim solution, pos que de
Wahl ha trovat li leges del verbal derivation e li possibilitá reciver
in maniere regulari li international paroles latinid queles es tractat
quam forenes e exceptiones
in li vocabulariums del artificial projectes. Li valore cultural de
Occidental do consiste ne solmen in to que it es ínmediatmen usabil quam
lingue international, ma anc que it es li clave por li comprension del
términos special del scientie e que it per to til cert gradu posse
vicear li studie del latin. Nam in fact li natur-scientist hodie besona
latin solmen por rect comprension e creation de su términos tecnical. Li
representantes de Esperanto have li merite har monstrat que un
constructet lingue es vivicapabil. Ili ha popularisat li idé del lingue
international auxiliari. Occidental rupte li ultim barres queles ancor
oposi se al introduction e agnoscion del mundlingue in li form de
Esperanto. -- Li publication de ti articul tre propagatori aportat un
flutu de entusiasmat aprobationes e interpellationes de letores pri
Occidental e it monstra li grand interesse del publica, specialmen del
technicos, pri li solution del problemas ci descrit.

[.author]
-i-

// XXX NOTE: li marca original de págine -114- esset in li sequent
// paragraf:

DIE MODERNE WELTSPRACHE. Occidental-Buró, Chapelle, Vaud, Svissia, sub
ti titul ha publicat un 24paginal propaganda-brochura por Occidental,
del tri doctores Schrag, Aschwanden e Nidecker, scrit in german, con un
introduction de Major Tanner. (Precie 0,50 sv. fr. o 0,70 öS.) Chascun
del colaboratores regarda li question de su propri statupunctu, ma
concorda in li general tendentie, sublineante li internationalitá de
Occidental e su similitá al grand lingues de Europa. Linguisticmen trova
se quelc erras in li exposition, ma proque li brochura es destinat por
li grand publica, ti micri íncorectitás (pri lingue russ, italian etc)
ne have grand valor. Un manca támen es sentibil. Necú es sublineat li
essentie de Occidental, su cristallin parolformation, talmen constructet
que omni mult international conosset paroles in Occidental representa
regulari derivationes del electet radicas. Altrimen li adherentes del
Esperanto e Ido va strax confuser li nov interessat person per li
indication, que ti lingues possede un clar regulari derivation,
possibilisant li ínlimitat construction de derivat paroles, durant que
Occidental conserva omni ínregulari constructiones del ínlogic e caotic
natural lingues. Dr. Aschwanden exposi, que Occidental conserva li
ortografie angles-frances. Ma on deve ne obliviar dir que li
pronunciation es unitari fonetic adaptat a ti ortografie. Ci on vell
posser pensar pri li caotic ortografie e pronunciation del nominat du
lingues e ja strax, sin conosser plu Occidental, refusar it pro ti
ortografie. In
general li brochura es un excellent medie por interessar e recrutar li
publica por li seriós ocupation pri li tema de un lingue international e specialmen
Occidental. Noi posse solmen mersiar nor fervent svissian coidealistes
pro lor precios ovre.

[.author]
E{dot} W.

SKÅNSKA AFTONBLADET, Malmö (Svedia), contene un long articul propagativ
de senior Eric Ahlström, qui da un comparation instructiv inter li
grammaticas de esperanto e occidental.

In jurnales e discussiones li esperantistes sempre accentua li grand
success de lor lingue che li socialistic laboreros e specialmen che li
comunistes. Ma samtemporalmen on nu posse audir voces ex ti camp contra
esperanto, e it es significativ que ti voces apartene al ductores. In li
sved communistic jurnal STORMKLOCKAN (li alarmcloche) un discussion pri
li mundlingual question es finit in li numeró 14 per un articul
redactional, u on inter altri posse leer li sequent: «Quande it
(esperanto) ha esset discusset, camarados in tam prominent position e
con tant discernement quam p. ex. STALIN ha declarat, que esperanto es
ínpossibil quam li international lingue del proletariatu. Il exposit li
heretic pensa, que esperanto ne es apt, proque it es artificial. E il
opinet, que un lingue international deve developar se ex li nov economic
e politic circumstanties e li augmentat communication inter omni landes
… Li lingue international vell ergo devenir un natural fusion del
lingues ja existent». -- Quande on lee ti opinion de Stalin, on presc
vell posser imaginar se, que on lee li introduction a un
propagande-articul por occidental. Certmen intelligent laboreros plu e
plu va comprender, que occidental es li sol ver lingue international, un
natural fusion del occidental lingues, e ultra to, si ili ne conosse
foren lingues, que occidental es de un imens importantie cultural por
ili, nam it da les un ver education lingual.

[.author]
C{dot} E. S.

// Lingue maltés {{{2
=== Lingue maltés

[preface]
--
In sequent noi presenta a nor letores in version Occidental un
interessant articul pri li lingue maltés, quel Prof. Augustin Levanzin,
A{dot} B., Ph. D., Ph. C., LL. B., amabilmen scrit por Cosmoglotta.

// XXX NOTE: li marca original de págine -115- esset in li sequent
// paragraf:

Prof. A. Levanzin, nascet 1872 in Malta{blank}footnote:[Li insul Malta
es situat in li Mare Mediterrean (in li sud de Sicilia) e es li max
yun e micri del dominiones britannic.], es autor de mult historic
ovres in lingue maltesi{blank}footnote:[P. ex. «Iis-Sahhair Falzon»
(Li Magico Falzon), un historic roman in tri tomes, tractant li unesim
50 annus (1530 til 1580) del reyentie del Cavallieros de Malta, de
Grand-Mastro Lisleadam til La Cassiere, e li grand assedie de 1565,
quel per li victorie del maltesos e del cavallieros súper li islamites
(musulmannes) sub Soliman, salvat Europa e li cristianité ex li yug
del paganes. It es scrit in max pur maltés e basat sur documentes ex
archives del Inquisition; it es li max grand roman scrit in lingue
maltés e es considerat quam un classic ovre de ti rich litteratura
apen conosset. Prof. Levanzin scrit anc biografies de Johanna d' Arc,
Giordano Bruno e altres, e max fin poemas in italian e maltes, un
lingue ja rich in poesie de un biblic colore oriental.]; ex-editor de
pluri revúes in maltés, italian e angles{blank}footnote:[P. ex. «Il
Habib ta Collhadd» (Li Amic de Omnihom), «Is Sengha» (Li Arte), «Lo
Studente Maltese», «Nuggets», «Biosophy», «Home Educator», «In-Nahla»
(Li Ape), un tre difuset gazette semanal, in li unesim numeró de quel
ha aparit un autografat portret-foto de Dr. Zamenhof, personal amíc de
Prof. Levanzin.].  Durant li ultim 20 annus il ha fat discurses in
divers universitates de U. S. A., Canada, Australia, Nov Zeland e. a.
Ja desde plu quam 40 annus Prof. Levanzin es interessat in li problema
de Lingue International, conossente omni projectes desde Volapük til
Occidental.  Il es bon conosset in international scientific circules
pro su record in caremar de 33 dies, prendente solmen aqua, che li
Carnegie Institution of Boston, U. S. A., un admirabil experiment
homan, pro su contributiones al metabolism, fotochimie e nutrition.

Secun li desir del autor li Redaction exceptionalmen ha acceptat in li
present articul por experiment evitar omni majuscules e scrir nómines
propri per grass tipes.

A{dot} Deminger
--

// XXX NOTE: li marca original de págine -116- esset in li sequent
// paragraf:

del vis-punctu filologic e international li lingue maltes índubitabilmen
es un del max interessant idiomas vivent in li munde civilisat proque it
es li nod ligativ inter *occidente* e *oriente*. -- in li maltesi lingue
noi trova to quo es remanent del lingue fenician. -- in fact, quande on
decovrit quelc fenician inscriptiones sur *candelabra*, li eminent
orientalist *barthelemy* ne solmen deschiffrat les per medie del maltes
lingue, ma anc reconstructet li perdit fenician alfabete comparante su
symboles con ti del maltes alfabete. -- li maltés filolog e litterator
*manuel caruana* ha publicat un remarcabil ovre pri li orígine del lingue
maltés ex li fenician. -- un altri maltes linguist *annibal preca* ha
scrit un tre notabil ovre pri li orígine del maltes ex li hebréic. --
nor eminent linguist e archeolog dr. *lewis mizzi* ha scrit un interessant
studie pri li orígin del maltés ex li persian, citante centes de paroles
queles es specialmen simil in li du lingues. -- mult filologos, quam
*giovanni vella*, considera li maltés lingue essent de arabic orígine,
p.ex.
sr *jepson* in «*the linguist*» recentmen nominat maltés un arabic dialect.
-- ma to es un erra. -- secun li max competent opinion li veritá es to
que li basic maltés lingue es plu old quam li hebréic, li fenician e li
arabic; in fact, pluri linguistes regarda maltés quam un del maxim
ancian lingues del munde. -- fundamentalmen it es li residue de ti
ancian arian idioma del *mazdas*, quem li nordic popul, invadent in *persia*
ante *zoroastre*, portat con se e quel plu tard bifurcat se in fenician,
in li hebréic quam modificat durante li imprisonament del judeos, in
arabic quel difuset se súper li costes mediterran, intermixtente con
semitic basic elementes etc. -- talmen ti lingue descendet de *persia* al
coste mediterran, al *canaan*, de u li fenicianes portat it a *malta*,
malgré que ti insul ha ja esset inhabitat per un rasse de gigantic homes
-- probabilmen de nordic orígine, quam it es atestat per nor remarcabil
megalitic temples e li *hassaf lieni* catacombes etc. -- li nómine del
insul, *malta*, es derivat del fenician parol *malet*, quel significa
«refugie», proque quande li judéos invadet *canaan* e fortiat li
fenicianes abandonar lor land (per quo ili devenit li unesim navigatores
del munde, extendente lor comercie til li lontan landes de *cornwall* in
*anglia* e til li sud-costes de *irland*), tande li unesim portu a quel ili
aterrat sur lor via vers west e quel ofertat les refugie ha esset li
magnificent portu de *malta*.

que li basic maltes lingue es derivat del fenician, e ne del hebréic, to
es evident ex mult ilustrationes, queles *caruana* cita abundantmen in su
ovre. -- por exemple li parol por un santa in maltes es «kaddisa». --
nu «kaddisha» in hebréic significa un «prostituta». -- li fenicianes
adorat lor deo *melkart*; e chascun puella quel volet maritar se, devet
sacrificar su virginitá in li temple a un foreno contra contribution
pecuniari, quel li prestros del temple prendet por dar al sponsa li
permission maritar e por sanctificar su alliantie! -- talmen quo por un
fenician puella esset un sant dedication, to in li ocules del hebréos
esset un act de prostitution. -- talmen li maltes «kaddisa» con su
signification de sanctitá es derivat ex li fenician e ne ex li hebreic.

un altri illustration: «genna» significa in maltes «ciel», ma «gehenna»
in hebréic es «inferne»; gehenna esset li loc u li animes del fenicianes
translocat por morte ma to por li judéos esset li inferne.

// XXX NOTE: li marca original de págine -117- esset in li sequent
// paragraf:

proque li judéos durante lor sclavitá ha esset in contact con li
persian-fenician lingue, talmen ili incorporat mult paroles
de it, queles ili, essente deliberat, introductet in lor land. --
existe in maltés milles de paroles essent simil al lingue hebréic; in
fact, si p. ex. *cristo* vell posser venir nu a *malta*, li malteses
facilmen vell posser comprender le. -- noi possede quelc paroles
re-lassat queles *cristo* ha parlat; quande il fat resurrecter li filia de
*jairo*, il dit a ella: «Tiflita kumi!» (puella, leva te!). -- un maltese
hodie vell dir: «Tifla kum!». -- quande *cristo* re-dat al ciec mann su
perdit videntie, il ha dit: «eftah!» (aperte tui ocules!). -- in modern
maltés: «iftah!» -- moriente sur li cruz *cristo* plendit a su patre in
ciel: «*elohim*, *elohim*, lamma sabaktani!» (Oh *deo*, oh *deo*, pro quo *tu* ha
abandonat me!). -- in maltés noi vell dir: «*allah*, *allah*, ghala
sbaktni!», etc.

li popul de *cartago* esset li descendentes del fenicianes e pro to lor
lingue esset simil a ti del ancian *tirus* e *sidon*. -- *plautus* in su
drama «poenulus» ha re-lassat nos quelc paragrafes in li punic lingue
quel til recent témpore null hom posset comprender. -- ma li maltes
linguist *de soldanis* (sultana), comparante li test parol pos parol con
li pur maltes paroles, traductet li paragrafes facilmen e chascun
maltese posse comprender les anc facilmen.

// XXX NOTE: li marca original de págine -118- esset in li sequent
// paragraf:

ma li grand importantie del maltes lingue consiste in to que it
representa hodie li membre juntiv inter li semitic e li romanic e nu anc
li angles lingue. -- pos li fenicianes *malta* esset inhabitat del
grecos, queles vivet pacificmen in li interiore del insul e constructet
li ancian capitale *medina* sur un colline, durante que li fenicianes fat
su commercie in li du bellissim portus che li coste. -- in maltús noi
trova anc pluri grec paroles restant: seif (pun'ale), iskof (episcop),
papas (papa), etc. -- poy li cartagianes e li romanos ocupat li insul,
e li du popules re-lassat nos mult paroles. -- li grand *hannibal* ha
nascet in *malta*, e sub li romanos *malta* esset autonom havente senatores
in *roma*, un de ili: *aulus licinius* esset nominat li «*aristóteles
maltesi*». -- *cícero* dit laudant paroles pri li maltes temples e
industrie; *paul* con *lucas* sufret naufrage al insul, convertet li
governero *publius* e li popul maltes al cristianitá e *malta* sentit li
unesim influentie del romanic civilisation -- li unesim contact e
fusion inter *orient* e *occident*. -- poy li insul stat ocupat per li
vandales, saracenes, dragoneses, swabianes, angioines, li catalanes de
*barcelona* e comte *roger* li normanno, e chascun de ti divers nationes
aportat al insul contributiones de su lingue e customes. -- in 1530
*carl 5* donat
li insul al cavallieros de *st. joan* e tis esset li creme del nobilité de
*europa* durant 400 annus. -- ili omnis relassat su tracies in nor
sangue, lingue e customes e pro to *malta* devenit e ancor es, por
centenes de annus li max activ e important «casserole de fusion» de
europa. -- nu li angleses, ocupant li insul ja desde 130 annus, ha
introductet centes de paroles in nor lingue e al oriental-romanic
potpurrie noi junte anc un poc del sauce de *john bull* a nor epicurean
«salmagundi».

li maltes lingue vermen es un natural interlingue con un oriental
fundament modificat e varicolorat per arabic, romanic, e nu anc
anglosaxonic paroles. -- noi parlat e scrit italian ante que *italia*
self usat it, proque italian developat se in li cortes de *sicilia* e
esset introductet in *malta* ante que it insinuat se in li peninsul
*italia*. -- noi dí p. ex.: «sinyuri» just quam *st. francis* dit in
italian original e ne «signori». -- noi pronuncia nor x quam sh angles
just quam in portugales, catalan e ancian-hispan, ma noi have du sones
guttural, li gh (ghayn) e li k (kh), queles es trovat solmen in li
oriental lingue.

it va esser profitabil por omni interlinguist studiar li maltes lingue,
proque il va reciver un exellent idé pri qualmen li lingues del orient e
del occident influentiat se reciprocmen por formar un composit lingue,
un vivent, natural mosaíc-lingue e un popul de nascet trilinguanes. --
prof. *jespersen* durant su recent visita che me in li *riviera* promesset
studiar it.

quam ja dit, li maltes lingue ne es un (arabic) dialect, ma un normal
lingue con propri regules grammatical; advere it have mult similitás con
altri lingues, specialmen con li arabic, ma it have anc propri regules
ne trovabil necú e queles clarmen monstra que it es li descendente, li
modificat derivate de un antiqui idioma maternal quel ne plu existe quam
totalitá, ma quel posse esser retro-traciat con desfacilitá tra li
semitic e arian lingues existent e mort.

// XXX NOTE: li marca original de págine -119- esset in li sequent
// paragraf:

un del max fort argumentes del pro-arabic teorie es to que maltes have
li tal-nominat «praeteritus fractus», quel es trovabil in arabic e ne in
li altri semitic lingues. -- yes, to es ver, ma it es usat anc in li
abissinian lingue e null hom jamá ha revat pri subtener li tese que
maltés es descendent del abissinian, simplicmen pro ti punctu de
similitá. -- a me to plu-tost significa que omni tri: maltés, arabic e
abissinian es li modificat derivates de un mult plu antiqui stock de
lingue, quel havet in su grammatica ti ci «fractet preterite». -- omni
ti similitás con altri idiomas monstra que ili omnis es descendent
o modificat del sam old idioma maternal, del *mazda*, semitico-arian de ti
popul quel ocupat *persia* in li max remoet epoca del historie e quel,
secun li americano *woodruff*, descendet del nord, pussante a sud e ad ost
durante li glacial invasiones del nordic regiones. -- li arabos ha
ocupat *malta* solmen in 870 e *malta* deve har havet ante to un lingue ne
arabic ma modificat fenician.

secun prof. *n. tagliaferro* noi have in li hodial maltes circa 8000
paroles de orígine italian; yo vell dir, de orígine romanic, proque
numerosi paroles queles mult persones considera esser derivat de
italian, es de orígine hispan, portugales, catalan etc; ma li maltes ne
es pro to de romanic orígine.

li alfabet. -- noi have null idé qualmen maltes ha esset scrit in
antiqui témpores. -- solmen durante li ultim 80 annus nor filologos e
linguistes comensat ocupar se con nor lingue propri e it es solmen tre
recentmen que nor scritores *dwardu cachia, manuel caruana, a. preca,
giusé muscatazzopardi, dun carm psaila, a. levanzin,* etc ha productet
ovres de prosa e poesie, queles, si essent scrit in alcun del
continental lingues, vell har securat a nor max grand poet *cachia*, o a
nor grand prosaist *caruana* li premie de *nobel* por litteratura. -- noi
do ancor ne have un fixat alfabete por omnes; quande p. ex. ante plu
quam 40 annus yo unesimmen publicat mi «*giuanna d' arc*» in pur (i. e.
non-latinisat) maltes, yo rememora que noi havet in usa circa 10 divers
alfabetes. -- plu tard quande yo scrit mi historic roman «*is-sahhar
falzon*» (li magico falzon), noi havet 5 o 6 manieres de scrition, e in
presentie noi usa solmen circa 4, li max prevalent es ti basat sur
italian ortografie. -- multes scri: «*cristu*, catidral, cap, castell»,
etc e «cimblu, circu, cimiteriu», etc con «c» ante «i» e «e», pronunciat quam
occidental «ch» (tsh). -- li «ch» ante «i» e «e» es parlat «k». -- noi anc scrí:
«quantitá, qualitá», etc, malgré que li «*ghakda maltija*» (*union maltesi*)
in recent ha fat un monstruosi e horribil confusion del afere per
adopter diacritic signes súper lítteres quam in esperanto e per scrir
«kwantitá, kwalitá, kwalunkwe» (li italian: «qualunque»), e per salvar
li j con li esperantistic pronunciation! -- pro to li ínfelici infantes
maltesi deve aprender in li scol scrir angles, italian e pluri maltes
alfabetes collident reciprocmen e con li foren lingues!

// XXX NOTE: li marca original de págine -120- esset in li sequent
// paragraf:

-- yo ha
proposit e usat un ortografie simil al angles pro li importantie de ti
lingue al popul maltes e pro su internationalitá, ne introductente un
absolut fonetic ortografie quel vell
deformar presc omni paroles de foren orígine, ma retenente mult del
anomalies del angloromanic ortografie, pro «practic» e ne pro «teoretic»
rasones, qualmen li «*ghakda*» ínfelicimen ha fat. -- talmen yo prefere
scrir: «qualitá, quantitá, *cristu*, catidral», etc, e «yen» (Occidental yo)
vice «jen»; «hayya» (Occidental vive) e ne «hajja», e «haja» (un cose) e ne
«hagia» etc. -- yo anc omisse li «gh» guttural quel es extintent e scrí
p{dot} ex. «ayn» (ocul) e ne «ghayn». in ti maniere, quande li yun infant
aprende scrir unesimmen maltés, it ja va har aprendet un poc scrir e
leer angles e un parte anc del italian, li du predominant lingues del
insul, e anc occidental.

in sequent li patrenor (scrit in mi ortografie):

////

// XXX OLD: Litteral marcation secun li original, quel ne es bon
// leibil:

....
maltés:     missier-na   li inti   fis-smewiet, icun    imkaddes
occidental: patre nor   qui tu es in cieles,   mey esser santificat

ism-ec,     tiji-na         saltna-tec.  -- icun      li  trid
nómine tui, mey venir a nos dominia tui. -- mey esser quo desira

int, ec  fis-sema u ecda fl-art.    -- hobz-na    ta coll yum
tu,  tam in ciel  e quam sur terra. -- pan nor  de omni die

ati-na   il-lum, ahfril-na   dnubiet-na    bhalma ahna nahfru,  lil
dona nos ho-die, pardona nos peccas nor   quam   noi  pardona, a

min ú  hati     'ali na, u la iddahhal-n-iex fit-tijrif,   izda ehlis-
qui es culpabil a nos,   e ne seducte nos ne in tentation, ma   libera

na  minn coll deni. -- ecc icun.
nos ex   omni mal.  -- amen.
....

////

// XXX NEW: Nov tabelal version:

[grid=cols]
|===
| maltés                          | occidental

| missier-na                      | patre nor
| li inti fis-smewiet,            | qui tu es in cieles,
| icun imkaddes                   | mey esser santificat
| ism-ec,                         | nómine tui,
| tiji-na saltna-tec.             | mey venir a nos dominia tui.
| -- icun li trid                 | -- mey esser quo desira

| int, ec                         | tu, tam
| fis-sema u ecda fl-art.         | in ciel e quam sur terra.
| -- hobz-na                      | -- pan nor
| ta coll yum                     | de omni die

| ati-na                          | dona nos
| il-lum, ahfril-na               | ho-die, pardona nos
| dnubiet-na                      | peccas nor
| bhalma ahna nahfru, lil         | quam noi pardona, a

| min ú hati                      | qui es culpabil
| 'ali na,                        | a nos,
| u la iddahhal-n-iex fit-tijrif, | e ne seducte nos ne in tentation,
| izda ehlis-na                   | ma libera nos

| minn coll deni.                 | ex omni mal.
| -- ecc icun.                    | -- amen.

|===

yo posse assecurar que li maltes lingue es ne solmen un del max old
lingues existent nu in li munde, ma anc li maxim mosaicatri, complex e
interessant por studiar, anc de un punctu de vise pasilogial. it vale li
pena studiar it. -- *n. yushmanov* e prestro *nakhla*, du conosset
interlinguistes, conosse it suficentmen. -- yo es pret dar ulterior
informationes.

[.author]
--
*augustin levanzin,* +
casa bella luce +
*roquebrune*, cap martin a/m +
*riviera*, francia.
--

// Litteratura {{{2
=== Litteratura

// Contrabandistes {{{3
==== Contrabandistes

// XXX NOTE: li marca original de págine -121- esset in li sequent
// paragraf:

In li prison esset multes, venit pro contrabande, e pro to ne es caus
astonar, qualmen, che tal perquisitiones e convoyes, on posset aportar
brandy. Ad occasion: contrabande, secun su caractere, es alcun apart
crímine. Esque on posse, por exemple, presentar se, que moné, profit,
che mani contrabandist
lude solmen un role de duesim gradu, sta in li duesim range? E támen
sovente it es just talmen. Li contrabandist labora pro passion, pro
vocation. Il es partmen un poet. Il risca omnicos, il ea incontra a
terribil dangere, il astutia, invente, retira se del afere; ye vezes mem
acte sub alquel inspiration. To es un passion egalmen fort quam lude ye
cartes. Yo conosset in li prison un arrestat, per su exteriore de
colossal dimensiones, ma tam pacibil, tranquil, humil, que it esset,
ínpossibil presentar se, per qual maniere il aparit in li prison. Il
esset tam patient e conciliant, que durante tot su sejorne in li prison
il ne hat querellat con necun! Ma il esset del west-frontiere, venit in
prison pro contrabanda, e comprensibilmen, ne posset retener se e
comensat contrabandar brandy. Quant vezes on le punit, e quant il timet
li verges! E anc li contrabanda self de brandy furnisset li minimissim
revenues. Per li brandy inrichat se solmen li impresario!

Li curios hom amat li arte pro arte. Il esset ploraci, quam feminacha, e
quant vezes, pos punition, jurat e abdicat ne portar contrabande. Con
corage il victet se self til un tot mensu, ma in fin, tamen ne posset
persister … Mersí a tal personalitás, brandy ne devenit rar in li
prison.

[.author]
Ex Th. M. Dostoyevski: Memories ex Dom Mort. +
Trad. E. W.

// Colonnes resonant {{{3
==== Colonnes resonant

// XXX NOTE: li marca original de págine -122- esset in li sequent
// paragraf:

Al perles del architectura german apartene li cathedrale de Halberstadt.
It ne solmen es famos pro su bellitá majestic, ma contene anc ye sam
témpore li collection max precios de old costumes, brodagies etc, queles
forsan li munde possede. Tot cert on ci conserva li max bell, old
gobelines de Germania e un tal abundantie de antic, bizantinic e
assanidic textagies aurin quam ili altrimen ne have alcun collection. It
factmen apartene al max grand juidas por li colectionist fervorós
admirar ti ci tresores, ma anc al plu vast publica ili presenta un
plenitá de lu interessant, e qui visita li Harz, have li custome
regardar li cathedrale de Halberstadt pro su bell colection. Ma li
catedrale in ultra possede un fin, tot apart bellitá, quel solmen tre
poc homes conosse e quel proprimen es un bellitá poetic, un bellitá, li
glorie de quel sona quam un old saga: In li nave del cathedrale de
Halberstadt existe colonnes resonant. Ili ne sona omnes, ti ci colonnes,
ma multes de ili reacte ye li max
bass choc quam li cordes de un violine. Che un reconstruction e un
alongation del nave quel primarimen format simplic colonnades, on
selectet delicat multiform colonnes gotic e serchat similear li plu
oldes per to al plu noves, que on posit ancor svelt colonnes immediatmen
avan li apoye-pillares. Talmen ti ci colonnes es quam un fasce de
asparges e ne have til li capitele alcun coherentie organic, quo támen
li laico ne strax remarca. Ma ex ti ci construction admirabil resulta,
que ili es tam sensibil che omni batte e quasi fa audir un harmonios
lude de organ. Ili sona plu alt o plu bass secun to quam on frappa
contra les plu alt o plu bass. It es quam si ti eclesia, quel es tam
rich ye vestimentes, fabul-figuras e brocat-stoffes, vell haver su
propri ánim special.

[.author]
Marie Luise Becker in «Feierabend».
Traductet de Dr. K. Schüppel.

// Du epigrammas {{{3
==== Du epigrammas

.1
[verse]
____
Ne vade, paisan, sur glacie con un senior,
on mult exemples bon conosse,
si glissa li senior -- li paisan
rupter su gamb facilmen posse.
____

.2
[verse]
____
Un amical consilie
ha chascun in misere atinget,
ma rarmen alqui ha un sac
de blanc farine recivet.
____

[.author]
Karel Havliček Borovský +
Ex li tchec trad. Jaroslav Podobský.

// Miscellanies {{{2
=== Miscellanies

Li max apt lingue por radio. Si on vole dismisser radio-presentationes
in pluri landes, on deve decider se quam base por li lingue de un land.
Li angles Collard ha fat practic experimentes, per queles resulta, que
pri comprensibilitá e clar distintibilitá li lingue italian es li max
apt, poy seque german, angles e frances. Li témpore necessi por
dismisser un cert númere de idés, es max minimal por frances; poy
angles, german e italian.

Secun «Umschau».

// XXX NOTE: ci esset li marca original de págine -123-

// Pri quo on ride {{{2
=== Pri quo on ride

.Ex li scole

Li instructor: «Noi ha tractat ja li ultim vez, que li cane
es un animale tre sagi. Qui save dir me un altri animale sagi? Johann
Müller?» -- Johann: «Li cucú». -- «Pro quo li cucú te venit in mente?»
-- «Pro que it conosse su propri nómine».

.Facil arte

Un seniora questiona in un societé un sculptor famosi, esque
li sculptura es un desfacil arte. «Ho, ne», responde il «es solmen
necessi, que vu prende un bloc de marmor e poy un cisel e que vu derupte
-- li partes queles vu ne besona».

.Lettre de excusa

Yo attesta que mi filia Emma pro cap-dolores ne ha
posset partiprender li historie universal.

.Córam li morte

Il videt la li unesim vez in ti balle e strax «sentit»
que ella esset la just. Il dit la: «Con vu yo vell dansar córam li
morte». -- «Yes, to vu vell far», ella respondet ridente amabilmen, «si
mi marito vell vider vos».

.In li sanatoria

«Senior Braun, yo ha permisset vos durante vor cura
admaxim tri cigarettes por chascun die. Nu vu ha fumat hodie almen ja
six». -- «Li tri altris vor colego doctor Mayer ha permisset me».

.Li signe de question

-- «Quo tu fa ci, micri yun?» talmen Carletto
havet a leer. Ma il ne leet it in li tone de un question. -- «Esque tu
ne vide do, quo es scrit detra “yun”?» questionat li instructor. Il
opinet li signe de question. Carletto ne videt li curv cose durant quelc
témpore, poy li salvant pensa saltat in su mente, e il clamat: «Quo tu
fa ci, micri yun tira-buton?»

[.author]
Trad. Jtt.

// Fonofilm {{{2
=== Fonofilm

// XXX NOTE: li marca original de págine -124- esset in li sequent
// paragraf:

Durant que in Europa li fonofilm ne ancor ha conquestat li publico, it
ha provocat in U. S. A. un revolution li consequenties comercial de quel
va esser remarcabil anc por li filmindustrie
europan. In Britannia li just installat filmindustrie national sta ante
un catastrofe, nam on ha devenit ínsecur e ne plu save quo fabricar. Ma
anc súper li afere german li question del fonofilm es suspendent quam un
nube obscur. Li enorm success quel alcun fonofilmes ha obtenet che li
publico american ha evocat revolutiones gigantesc in li film-comercie.
Solmen in Hollywood in li ultim 8 mensus 20 milliones Dollares ha esset
expenset por fonofilmes! E to es solmen li comensa! Du del maxim grand
concernes, li Fox-film-societé e li Columbia-kino-societé ha decidet
editer ancor solmen ton-filmes. Secun lor opinion it existe ya ancor un
demanda limitat pri filmes a-tonic, ma li publico de teatre generalmen
con aplastant majorité ha decidet se por li ton-film. Altri firmas, quam
li Metro-Goldwyn-Mayer, continua ancor consacrar lor attention al film
a-tonic, proque li maxim grand parte del american kinos ne ancor es
installat por li ton-film. Ma ili considera to solmen quam mesure
transitori.

Paramount previde que in tri mensus su fabrication va consister in 100%
ex tonfilmes. Partialmen it va fabricar anc preparationes a-tonic del
sam filmes. Del 31 tonfilmes essent nu in execution che Paramount 17 va
haver tal repetitiones in form a-tonic.

Proque til nu solmen 2000 kinoteatres sta providet con aparates por li
tonfilm e li céteris, sam quam li extranes deve esser providet con
filmes ordinari, actualmen ancor un grand demanda persiste pri filmes
a-tonic. Ma on expecta que ja in un annu li situation va har totalmen
changeat. Do li hom caut provide ja nu e comensa far li necessi
transpositiones. Li success del fonofilm in U. S. A. ja nu es tam grand
que it influentia anc li teatre-aferes. Teatre-directores regarda nov
ovres sub li vispunctu del aptitá por fonofilmes. It es tre desfacil
haver bon teatre-actores, nam li maxim successosi scene-stelles (stars)
masculin e feminin es ganiat per salaries gigantesc por li fonofilm. Li
teatres deve serchar altri novi talentes. Li maxim nov fonofilm quel
producte enorm sensation es: «Melodies del Broadway», creation del firma
Metro-Goldwyn. Partú u li film es monstrat li billetes por omni plazzes
ja pluri semanes antey es exhaustet.

[.author]
Ex «Luzerner Tagblatt», 10. april 1929. +
Trad. Dr. Aschwanden.

****
Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.
****

// Cosmoglotta A 62-63 (1929-07/08) {{{1
== Cosmoglotta A 62-63 (1929-07/08)

Annu VIII -- Julí, August 1929 -- Nr. 62, 63 (7, 8)

ifdef::original-tocs[]

// Contene {{{2
=== Contene

- Mollat sones n' l' e lor transscrition, Edgar de Wahl
- Remarca, Engelbert Pigal
- Cronica
- Litteratura
- De Arte a Scientie., Prof. Wilhelm Ostwald, trad. Karl Janotta
- Fortun in negocie, John T. Flynn, trad. Dr. K. Schüppel
- Interiore de un atom, Arnold Sommerfeld, trad. Dr. Ing. A. Wormser
- Cicade e Formíca, secun Lafontaine, trad. A. Creux
- Corespondentie
- Subventiones al Occidental-Union

endif::original-tocs[]

// Mollat sones «n'», «l'» e lor transscrition {{{2
=== Mollat sones «n'», «l'» e lor transscrition

[.author]
de E. de Wahl

Proque divers persones es chocat per li form scritiv del mollat sones, e
proque on ha presentat divers metodes de elimination ne del scrition, ma
del sones self, it es necessi tractar ti question max detalliatmen
possibil, porque li judicie mey esser sufficent clar. Unesimmen do li
sones self.

On save que li tempo del parlada in li ultim témpor ha devenit plu rapid
quam in anteyan témpores. Sammen quam li tot comunication e trafic
deveni sempre plu rapid e intensiv, anc li parlada ne posse restar in li
antiqui comfortabil flegma. In li témpor del telefon, radio e aeroplan,
li lingue de César o antiqui gotic vell esser risibil. Ma anc ja li
lingue de Goethe, de Moliére hodie ne coresponde plu al ritme del vive
modern.

Omni lingues, e specialmen li cultural tales, evolue in li sense de plu
brevitá. To es atinget per acurtation del paroles, simplification del
grammatic relationes etc. Tro long paroles deveni íntolerabil, e es
abreviat sovente mem in barbaric maniere. P. ex. «automobil» in German
ha devenit «auto» e in sved «bil», «omnibus» in angles nu es «bus». To
es naturalmen extrem exemples, ma un tendentie vers unisillabitá, o
almen plu curt paroles es constatabil in omni lingues, in divers gradu,
ma in progressiv usation. Li divers lingues procede ci tre diferentmen.
In general on posse constatar li grand signification del accentu. Existe
lingues preferent li accentu sur li unesim síllabes, precipue sur li
radica del parol, p. ex. angles, german, tchec; e existe tales queles
posi li accentu plu in li fine del paroles, sur li sufixes e grammatical
finales, p. ex. frances, polones etc.

// XXX NOTE: li marca original de págine -126- esset in li sequent
// paragraf:

Li síllabe accentuat presc sempre es conservat e max intact (advere
sovente li vocal es clinat o diftongisat) ma li parte sequent pos li
accentuat, o li ínaccentuat comensa del parol es abreviat, sovente
totalmen suppresset: p. ex. L flebilis devenit
F faible, quel es quasi unisíllabic. Li lingue italian sincopa sovente
li comensa, p. ex. stragrande por extragrande. In general on posse dir
que li curt vocales deveni demívocales e poy desapari, e li fricant
consonantes trova un plu comod form sive per elision, sive per
assimilation.

Grec epíscop(os) in angles deveni biscop -- bishop, in italian vescovo
e in frances evesque -- evêque. L fragilis devenit fragil-frayl, F
frêle, etc. Un capitul apart presenta li ínaccentuat vocales, specialmen
e, i, u. L epístola deveni in D epistel e in F epître. Precipue li i
ínaccentuat presc sempre deveni demívocal e have li tendentie amalgamar
se con li precedent consonant, evocante mollat consonantes.

Noi save que in latin li líttere c sempre esset pronunciat quam k. Ma li
rapid parlada de ti k con li secuent i + altri vocal ha mollat li k-son
til ch, t, s, ts in li divers lingues, chascun secun su propri fonetic
leges. E to ne solmen in li romanic lingues ma anc in li slavic (kasak,
kasačiy) e nordic (in sved ki, kj
es pronunciat chi). In german e sved li g avan e, i, sovente es
pronunciat y. In polones e tchec mem li r es ductet a
ř (pronunciat presc quam (r)sh).

Ti curt quasi consonantic i in li romanic lingues sovente passa mem ante
li precedent consonante, p. ex. F secretaire de secretario, victuaille
de victualia.

Un specialmen strett union ti i ha intrat con li precedent sones n, l,
queles on posse persequer in presc omni lingues, clarmen visibil in li
romanic lingues, ma anc in li slavic e mem in german, u «bewilligen» in
rapid parlada sona quasi quam «bewilyen». Lu sam on posse vider anc in
li finnic lingues. Do li tendentie es quasi general e commun. In angles
it es poc remarcabil proque ti lingue ja ha presc atinget li
unisillabitá, e con li son i ja passat ante li consonant, almen in li
diftongic pronunciation del accentuat vocale. F tailleur {equals} A tailor. In
li casu de l' in frances in li últim 30 annus li l mem ha desaparit e
restat solmen li y (in li pronunciation; in li scritura ti l es
conservat). Ma con n un tal process ne ha ocaset, ma prendet plazze un
curios ortografie gne, quel es trovat anc in italian, quel lingue pro
analogie scri anc gl por li mollat l. Li lingue hispan scri n con tilde,
ma ll; li portugues e provenzal: nh, lh; altri lingues usa ancor altri
transcritiones, in polones ń, lettonian n, l con cedile etc.

// XXX NOTE: ci esset li marca original de págine -127-

Del supradit noi vide que li mollation in pronunciation de consonantes
ante sequent e, i es quasi absolut international e commun por omni
europan lingues, mem de foren orígine. Anc li pronunciation self del
mollat l, n, es sovente li sam, mem in angles, quel in general evita ti
son, ma have it in quelc paroles quam p. ex. seignorial, Cognac,
halyard, William. Do li assertion que ti sones es desfacil por angleses,
sembla esser un miscomprense.

It apare do que on ne posse bon eliminar e interdicter ti evolution del
pronunciation del curt i in li combination con li precedent consonantes,
precipue n, l, pri queles ci principalmen es question. Li sones es quasi
general.

It resta do explorar nu li question del transscrition, quel, quam ja
indicat, es completmen caotic. Li max logic vell esser usar li curt i,
expresset in italian e li germanic, finnic, hungaric lingues per j, in
angles e li majorité del romanic lingues per y.

In Occidental li maniere germano-italian per j es ínpossibil, proque
secun opressent majoritá e internationalitá on ha devet attribuer a ti
líttere li son sibilant angles (jurnal, jungle, jazz, just etc.). E li
transscrition per y vell esser ínacustomat e chocant in Europa.

Do noi constata: 1) li pronunciation es presc identic in omni lingues e
2) li transscrition es absolut caotic e sovente
ínlogic (ll,
gn, gl, lh, nh, ń,
n'
etc).

Do in tal casu li principie de maximum de internationalitá postula
naturalmen ne un violentiation del international pronunciada, ma un
regulation del ortografie.

Ci ye unesim regard sembla recomendar se un del du sequent vias: 1)
prender li max conosset ortografie gn, e 2) retroear al fundamental
latin i, con li permission pronunciar it quam demívocal.

Li unesim solution have támen mult ínconvenienties. Li unesim es, que si
li mollat pronunciation de gn es sufficent conosset in Europa per li
parol Cognac, li analog a it gl es incontrat solmen in italian. Do poc
conosset extra límites de Italia, it vell chocar multissim persones
queles postula de un lingue international sive internationalitá sive
almen logic regularitá.

// XXX NOTE: ci esset li marca original de págine -128-

Ma li duesim ínconvenientie es, que it ne es possibil aplicar ti regul
de pronunciation, quel do vell postular divers exceptiones, p. ex.
agnat, agnoscer, gnostica, sphagnum, Cosmoglotta, glosse, glossarium,
inglotir, aglutination, gnu, aglomerar, te-glass, gloriar, Aglae, angles
etc, etc, u tal pronunciation es ínpossibil.

E yo pensa que noi ne posse introducter in li lingue international
centes de exceptiones e un cáos in li pronunciation.

Adplu veni li confusion de du divers etimologies. P. ex.: F ligne e
signe, esset L linea e signum. E si noi vell pronunciar li
occidental-parol «ligne», D Holz, quam «lin'e», to vell ducter a
miscomprenses.

To posse confuser li non-latinistes. E on save bon que depos li guerre
li númere de latinistes decresce constantmen in rapid proportion.

Omni ti rasones sembla me excluder li transscrition del mollat sones per
«gn» e «gl».

Ma esque it ne vell esser possibil reintroducter li historic latin
scrition con «i»?

Li unesim objetion es un fonetic tal. In omni lingues li vocal ante li
mollat sones es curt, evocat quam ja dit supra per li plu rapid tempo
del modern parlada. Ma secun li principies del pronunciation in
Occidental li paroles castanie, ferrallia etc vell haver li accentuat
síllabe long. On do vell dever sive mutar ti regules de pronunciation,
quo vell causar mult exceptiones e altri ínconvenienties, sive postular
un ínacustomat pronunciation just quam hodie in Esperanto per su regul
del accentu.

A to advere on vell posser objecter que ti micri diferenties in longore
ne va impedir li comprension. Forsan on vell posser tolerar to. Ma in
mult casus li paroles self vell devenir ínacustomat long e archaistic:
bottel'e {equals} bottilia; in altri casus un tal form vell ne concordar con li
etimologic orígine e pro to evocar un repugnantie, p. ex. emal'e quel
deveni de german smalt-emalt e nequande ha esset «emalie». Do noi vell
dever in chascun singul casu aplicar divers metodes. To vell esser
apartmen íncomod quande it relate paroles tre conosset in tot Europa. P.
ex. F detail, émail, conosset in presc identic form in li majorité de
europan lingues, vell haver totalmen diferent form reductet, proque
«detail» deveni de F tailler.

// XXX NOTE: ci esset li marca original de págine -129-

Un desfacilitá vell causar anc li diminutives e caressives in -in'e,
-il'e, queles vell esser tre strangi in li form -inie, -ilie.

Ma li cardinal objetion es, que per un tal process un grand númere de
paroles recive li finales -ie e -ia, queles in li regulari sistema de
suffixes in Occidental have un preciset signification, justificat per
centenes de international paroles. -ie significa un notion abstract, e
-ia have un local sense. Ples comparar maladie, aristocratie, anarchie,
convenientie, consonantie, chirurgie, chemie, astronomie, negocie,
manie, follie, bigotterie, diabolerie, utopie; sammen patria, Russia,
Francia, laboratoria, libreria, barberia, Oceania, Australia, extrania,
utopia etc.

Ultra li mult singul paroles anc un grand amasse derivat per li suffix:
-al'a, -il'e, -in'e, vell esser ínpossibil. Un orientalo vell supposir
sub «ferralia» un local por ferre, sub «vanilia» un qualitá de un person
van, etc; do on vell dever changear omni ti regulari derivation per
alcun nov altri sufix. E on ancor ne posse saver in tal casu, quant nov
ínconvenienties on vell incontrar in tal successiv reconstruction!

On vide que sin cáos e disturbation un tal solution forsan ne es
possibil, adminim it totmen ne es tam simplic, quam li mult propositores
de compensation imagina. Apartmen destructiv es li supracitat metodes in
aplication con un serie de verbes quam
attin'er,
distin'er, extin'er etc. Nu ti verbes es facilmen inregistrat in li
regul general de verbes, finient in un vocal o quasi vocal. Ili forma li
perfect e li derivat de it paroles per adjunction de t; extin'tion,
distin'tiv etc. Adplu li formes del verbes self in li infinitiv es
foneticmen absolut natural, e max proxim al formes del lingue provenzal,
portugues e anc italian{blank}footnote:[Ples vider li adjuntet tabelle.].
Anc li derivationes del radica verbal es tre
natural e elegant regulari: atin'ibil, extin'ibil, distin'ibilitá.

// XXX NOTE: li marca original de págine -130- esset in li sequent
// paragraf:

Anc ci li du supra citat medies de regulation del ortografie ne es apt.
Li unesim es sequer li lingues anglo-frances e haver
extinguer-extinction, distinguer-distinction, do divers radicas, per
altri paroles un serie de exceptiones, ne desirabil in un Lingue
International, si on posse atinger un natural regularitá con bon
derivationes. Por li verb «atin'er» monstra se ancor quelc desfacilitás.
Li form «attinguer» vell esser stran'i. Li u pos g ne existe in null
lingue, e «attinger» con sibilant g vell
esser ínacustomat. (In italian existe un verbe «attingere» con ti
pronunciation ma quel have un tutmen altri signification: hauster). Ti
verb in F atteindre, A attain monstra clar li intrat i, quel in
provenzal ancor es «atenher» u nh es pronunciat quam
n'. Li
pirenéic lingues have alcanzar, de arabic orígine. Un form «attener» ne
vell recommandar se pro li verb tener. Anc li proposit «obtener» ne vell
posser sufficer por omni significationes de «atin'er».

Li proposit de quelc persones «attincter, extincter» etc. queles vole
evitar il duplic radicas, anc ne posse esser nominat apt. Ja li form del
infinitive es tro repugnant, ma in li derivativ form «attinctibil,
destinctibil, extinctibil» it atinge li límite de repugnantie e
monstrositá, durant que li formes «distin'ibil, extin'ibil, attin'ibil»
foneticmen es absolut quasi natural. On deve prender in calcul que un
lingue deve anc esser parlat, e ne solmen scrit e leet.

Do ti solution proposit visibilmen es mancativ.

Noi nu mey explorar du altri provas de solution:

- con i: distinier, attinier, extinier, e
- sin i: distiner, attiner, extiner.

Li unesim metode da passabil resultates in li participie: attinit,
destinit, extinit e in li adjectives: attinibil, distinibil, extinibil,
ma totalmen ínsuficent in li derivationes del perfectic radica:
attinition, extinition, distinition, distinitiv, extinitiv es hideos
formes, ínpossibil por talmen quasi international paroles.

// XXX NOTE: li marca original de págine -131- esset in li sequent
// paragraf:

Li duesim metode postula denov un separat form por li perfect, proque
formes quam distinion, extiniv etc es naturalmen ínpossibil. Anc un
proposit extraregul, que li verbes finient in n adjunte un t sammen quam
li finient in vocales, ne es usabil,
proque altri verbes por exemple «opiner» vell postular un nov exception,
proque on ne posse dir «opintion». Un altri ínconvenientie vell esser li
mixtura de divers radicas sub li sam form, quo vell confuser li
non-latinistes e non-romanos, proque existe divers paroles quam:
continent, pertinent, abstinentie, pertinaci, ne stant in etimologic
relation con li supra-nominat verbes.

On posse do vider que omni tal solutiones del desfacil question vell
introducter sive nov exceptiones e ínregularitás, sive ínnatural formes
chocant.

Do noi deve provar ca it ne es possibil regular li ortografie per un
general metode, ancor ne usat, ma sat simplic, comod e ne tro deformant
li paroles in lor aspecte. Li max bon metode vell esser ti del lingue
lettonian, quel have mult analogies in divers altri lingues. It es un
diacritic signe che n, l, quo vell deformar minim li aspecte. In
lettonian on have special lítteres l, n, con un cedille sub il líttere,
simil quam in frances ç o in rumanian li cedillat t, queles monstra ambi
li mollat pronunciation del c e del t, p. ex. in li parol «national». Un
tal metode vell esser unitari, simplic e suficent commod, almen ne minu
comod quam scrition de i, quel anc contene un separat punctu. Naturalmen
on vell posser posir ti punctu o cedille o apostrofe super li líttere o
mem usar li hispan tilde. Ma in li ultim casu it vell esser desfacil che
l.

// XXX NOTE: li marca original de págine -132- esset in li sequent
// paragraf:

De omni ti metodes li max bon sembla esser sive li lettonian cedille sub
li líttere o li apostrofe sur o apu li líttere. Ambi es anc
scientificmen justificabil, sive per juntion total del i con li
consonante in sam maniere quam li cedille in frances e portugues sive in
form del apostrofe quel monstra li elision del curt pronunciativ i. Do
del vispunctu de logica on ne posse objecter
contra ti metode. Ma divers persones senti se chocat per li apostrofe,
quel es les ínacustomat. E in fact in ti form, qualmen it apare in
textus scrit per machine, on ne posse negar que it es desbell. In
printat textus it es ja un poc plu bon, ma ne posse contentar nor
estetic postulationes. Ma to es un purmen tecnic problema. On save bon
que p. ex. in german on usa quelc lítteres quam ch, ß etc in un sol
type. Si ínacustomat printeros composi les per separat lítteres, on
senti se chocat per li aspecte; sammen in hollandes, u li ij nu es
printat junt per un sol tipe etc.

Li sol ínconvenientie es, que ti tipes ancor ne existe partú, e on vell
dever mandar les ex Riga (Lettonia), si on ne vell voler far producter
les in un fabrica de print-lítteres. It es li sam cose quam con li
lítteres con circumflexes in Esperanto. On ha monstrat un extrem
antagonisme contra ti lítteres, quel mem ha ductet al secession de Ido.
E hodie on deve dir, que just ti particularitá de Esperanto es li
minimalissim, quel on objectiona a it. E Esperanto ancor hodie sta e
progresse durant que Ido es in discadentie.

On deve do considerar li hodial metode de apostrofes solmen quam
temporari medie, til que on va haver li necessi lítter-tipes.

Forsan alcun de nor interessat amelioratores va posser trovar un nov plu
bon medie eliminar li desfacilitá. Yo vell salutar to con plesure. Ma yo
deve sammen confesser, que li metodes proposit til nu, e queles
introducte un masse de exceptiones e un caotic sistema, es ínacceptabil
in un lingue international.

// XXX NOTE: li marca original de págine -133- esset in li sequent
// paragraf:

On ne mey obliviar que li normal publica postula regularitá e facil
comprensibilitá e stabilitá. On ne mey atribuer tro grand póndere a to
que ti o altri person es chocat per ti o altri form. On va posser haver
quelcunc possibil form, e sempre va trovar se persones queles va esser
chocat. «Placer a omnes on ne posse», ja di un antiqui proverbie. Divers
romanes es chocat per «del matre», altres del articul «li», ancor altres
per li form «va». Ili consenti ye «il va parlar», ma es chocat per «Vu
va parlar», etc, altres es chocat per germanic paroles, quam mann,
segle, fox, e postula homogen latin, plu altres postula plu germanic e
slavic paroles, proque Occidental es tro romanic por ili. Per un parol,
ne existe tal proposition o critica, ye quel ne existe contraproposition
e contra-critica. Ma on ne deve obliviar que it es absolut ínpossibil
contentar omni postulationes, gustas, repugnanties etc. Li minu
essentiales deve ceder ante li fundamentales. Al fundamental
postulationes yo conta 1) li autonom unitaritá del lingue, 2) li
naturalitá, 3) li regularitá, 4) li internationalitá. Forsan on va
astonar se que yo mette li internationalitá solmen sur quadresim loc. Ma
un lingue artificial posse viver e exister anc sin ti quadresim
postulation, quo ha montrat Volapük e Esperanto, ma ne posse far to, si
li 3 unesims ne es compleet. Ma it sembla me, que anc li postulation de
internationalitá es soluet in Occidental in un gradu quel hodie
representa quasi li maximum inter omni projectes!

In omni casu on ne posse debilisar li 3 unesim conditiones per ancor plu
grand aproximation al similitá con angles e frances o antiqui latin. Ti
dangere nor latinistes e romanes visibilmen ancor ne comprende. Ili ne
ha posit sufficent attention al unesim 3 absolut necessi qualitás, sin
queles li vive e evolution del Lingue International es indangerat e che
ignoration del vital postulationes deveni ínpossibil.

[cols=8]
|===
| Latin | Hispan | Portuguez | Provenzal | Frances | Italian | Occidental | Angles

| tingere, tinct-ura
| teñir, tint-ura
| tenher, tingir, tint
| tenher, teint
| teindre{blank}footnote:[Li son «d» in li verbes frances es solmen eufonic
inter li consonantes «n», «r».], teint
| tignere, tinto
|
|

| attingere, attact-
| (alcanzar)
| (attingir)footnote:[Altri sense: existe «atinar» {equals} german _treffen_,
esperantic _trafi_.], (alcanzar)
| atenher, ateint
| atteindre, atteint{blank}footnote:atteint[Li pronunciation in li síllabe final «eteint»,
«atteint» e «distinct» es li sam.]
| attignere, attinto{blank}footnote:[Ti parol have in italian un altri sense (hauster), ma li
form es analog.]
| atin'er, atin'tion
| attain

| extinguere, extinct-
| extinguir, extinción
| extinguir, extincto
| estenher, esteint{blank}footnote:atteint[]
| éteindre, éteint(3)
| estinguere, estinto
| extin'er, extin'tion
| extinguish, extinction

| distinguere, distinct-
| distinguir, distinto
| distinguir, distinctivo
| destenher
| distinguer, distinct{blank}footnote:atteint[]
| distinguere, destintivo
| distin'er, distin'tiv
| distinguish, distinctiv

| cingere, cinct-
| ceñir, cint-ura
| cingir, cinto
| cenher, ceint
| ceindre, ceint-ure
| cignere, cinto
| cint-ura
|

| fingere, fict-io
| fingir, (fintes), ficción
| fingir, finta, ficçao
| fenher, feint
| feindre, feint
| fignere, finto
| ficter, fict-ion
|

| jungere, junct-
| juntar, juntura
| ajuntar, junctura
| jonher, joint
| joindre, joint
| giugnere, giunto
| junter, junt-ura
| join, joint

| pingere, pict-or
| pintar, pint-or, -ura
| pint-or
| penher, pint-or
| peindre, peint-re
| pignere, pinto, pittore
| pict-or
| pictur-esc

| ungere, unct-
| ungir, untar, unción
| ungir, untar, unçao
| onher, oint
| oindre, oint
| ugnere, unto
|
|

|===


// Remarca {{3
==== Remarca

Per li precedent articul noi presentat a nor letores li divers motives
queles sr de Wahl iniciat a adopter li mollat sones e in-plu lor
transscrition per li apostrof. On vide do que ti detallie de Occidental,
li max criticat per su interessates, es ne un pur capricie del autor de
Occidental quam divers arbitrari trates in artificial sistemas, ma que
it es seriosmen fundat.

Li labores till nu in li Comité Explorativ ha monstrat que li mollat
sones vell esser evitabil in quelc paroles ma ne in omnes criticat. P.
ex. li formes «detail», «email» trova se in grand lingues e con diftong
ili es plu facilmen parlabil quam «detal'e, emal'e», con mollation. Li
anc proposit parol «extinter» vice «extin'er» adver es minu cacofonic
quam «extincter» o li existent «absorpter»; e «extintion» vell esser
justificat pro analogie a «adtration» vice «attraction» e «juntion» vice
«junction», quel in Occidental ne devenit: «jun'tion» (de «jun'er» vice
«junter»). Noi have anc «function» e «functionar» e ne «fun'tion» de
«fun'er».

// XXX NOTE: li marca original de págine -134- esset in li sequent
// paragraf:

Si Occidental va esser plu difuset quam hodie, tande anc cert tactic
motives in li propaganda ne va luder ti rol quam regretabilmen ancor in
present. Tande li Occidental-Academie adminim por scientific ovres vell
posser admisser exceptiones,
p{dot} ex. «extinguer» e «extinction» apu «extin'er» e «extin'tion». On vell
posser evitar li mollation in presc omni verbes sub condition que on ne
abhorre exceptiones in li derivation. Plu cardinal por un lingue international es li
regularitá del flexion (conjugation). Ples comparar «Latino sine
Flexione» e li antiqui projectes naturalistic, queles have quasi null
regules de derivation. Ma si on nu examina li enunciationes favorabil de
mult prominent interessates ínprejudiciat, on constata strangimen que li
successes de Occidental in fact have su cause ne minu in li modern
naturalitá international del lingue quam in su regulari metode de
parol-formation por obtener ti aspect. Possibilmen li Comité Explorativ
va trovar acceptabil expedientes por facultativmen evitar li mollation
in li majoritá del paroles. U es vole e metode, ta es via e solution.

Al duesim problema, li transscrition del mollat sones, es a junter que
li apostrof representa li elision de quelcunc son, ne solmen de «i». Ti
fact ducte a ínconvenienties in poesie. Pro li divers desavantages on do
posse tolerar li function special del apostrof in Occidental solmen por
li témpore de transition. Li max apt definitiv signe diacritic por li
mollation sembla esser li proposit de sr de Wahl cedille sub l, n, simil
quam in ç. Li normal scri-machines con simplic commutation ordinarimen
have un clave non-transportant por li accent circonflex e accent grav.
Un duesim tal clave non-transportant poy va haver quam prim tipe li
accentu acut (por li accentu tonic) e quam secund tipe li cedille (vice
ç), quel on va usar simultanmen sub c (frances), t, s (rumanian), l, n
(lettonian e Occidental). Comprensibilmen por Occidental vell esser plu
practic, que li du signes diacritic (accent acut e cedille) es prim
tipes. On posse usar anc li comma vice li cedille; ma in ti ci casu on
deve aplicar anc li retro-clave, quo es mem plu inpractic quam li
usation del apostrof.

[.author]
E{dot} P.

// Cronica {{{2
=== Cronica

// XXX NOTE: li marca original de págine -135- esset in li sequent
// paragraf:

Noi have li plesur informar pri li fundation del OCCIDENTAL-SOCIETÉ DE
FRANCIA quam section del OCCIDENTAL-UNION (Organisation universal de
Lingue International Occidental). Nor Organisation accepta li Statut del
Occidental-Union, publicat in «Cosmoglotta» decembre 1928. Li Comité
provisori del O. S. F. (Occidental-Societé de Francia) es
constituet del secuent persones: President: L. M. de Guesnet, Commercial
agent, 83, rue Rochechouart, Paris (9eme); Secretario-cassero: G. Bohin,
Director del «École Moderne», 7, Place de Bordeaux, Strasbourg
(Bas-Rhin); Vice-Secretaria: Senioretta J. Colas, Instructora, Souday
(Loire et Cher). Membres: Ingeniero Thibault, Director del
Hydro-Distribution, 15, rue de la Madeleine, Angers (Maine et Loire),
Senioretta M. Guilbert, Instructora, Videcosville par Quettehou
(Manche). Li unesim scope de nor Societé es l'organisation del
propagande por Occidental in Francia e colonias. Li quote annual es
fixat provisorimen a 10 francs, includet li contribution al
Occidental-Union.

[.author]
G{dot} Bohin

FEDERALIA (Federation del amicos del lingue international auxiliari)
havet su annual reunion li 15 may 1929. Esset electet sequent
functionarios: Presidente: J. A. Kajš, Vranovská 44, Brno. Vicepresidente: Vl.
Trávníček, Husova 101,
Brno-Husovice. Secretario: Senioretta Jarmila
Kajšová, Vranovská 44, Brno. Vice-secretario: Bohumil
Jelínek.
Cassero: Seniora
Růžena Trávníčková, Husova 101, Brno-Husovice. Li membres ha
resoluet: 1. far plu intensiv propaganda per printates anexet a divers
jurnales. 2. prender parte in li exposition del modern comercie, quel
eveni in august-septembre in Brno. (Li necessi printates in Occidental
va furnir Typografia Kajš & Fellmann, Brno XII. Palackého 32). 3.
arangear un propaganda-soaré con discurs pri lingue international. Senior Jelínek va
payar durant 6 mensus un Occidental-reclame in un kino.

[.author]
J{dot} A. K.

CANDIDE, semanal jurnal de litteratura, Paris, 6 junio. Sr Pierre Veber
hante jocat pri Esperanto, di que li esperantistes es íngrat e ínhabil,
pro que, vice mersiar le pro li reclame, ili misset insultant lettres.
«Nu li esperantistes besona cuidar, nam on misse me li manifest del
adeptes de un nov lingue universal Occidental. It es minu complicat quam
Esperanto e plu bellsonant». Il conclude assertent que li mundi-lingues
es utopic.

[.author]
L{dot} M. G.

// Citates {{{2
=== Citates

// XXX NEW: Li titul «Citates» esset mettet in ti edition.

[quote, Coudenhove-Kalergi]
____
Li mancas circum nos ye maxim parte depende del mancas in nos.
____

[quote, August Pauly]
____
Ordinaritás on crede a chascun, por ínordinaries es necessi autoritá.
____

// XXX NOTE: ci esset li marca original de págine -136-

// Litteratura {{{2
=== Litteratura

// De Arte a Scientie {{{3
==== De Arte a Scientie

Discurs de Professor Wilhelm Ostwald.

Li unesim januar 1929 on ha interprendet por li unesim vez li experiment
divulgar un discurse scientie ne solmen per li proxim radio-stationes.
Quande Wilhelm Ostwald ha parlat avan li microfon in li studio-chambre
de su hem, radio-stationes del Mar Nordic e Baltic til Graz in Austria
emisset li paroles de ti scientist. Nequande il ha trovat un plu grand
auditorium quam in ti die, quande li radio portat su voce a omni
possessores de detector-aparates in Centraleuropa e a omni possessores
de audion-aparates in tot Europa. Wilhelm Ostwald, li famos chemico e
fisico, ha explorat desde quelc annus li teorie de colores e formes.
Nequi es plu competent quam il monstrar li mult relationes inter arte e
scientie.

In general on have li opinion que arte e scientie es explicit
contrastes. Li arte es dominant in li sfere del sentiment; li scientie
es li object del sicc rason. To es in fact clar contrastes.

Ma solmen coses queles have un comun fund, posse star submisset al
relation del contrast. Ti comun fund es to que li du es suprem
manifestationes del spíritu homan. Es evident que in german li parol
«Kunst» (arte) es derivat de «können» (posser), e «Wissenschaft»
(scientie) de «wissen» (saver). Ma li saventie es solmen li unesim gradu
al scientie; ti ci satisfá su suprem vocation solmen in li creatori
formation, ergo anc in li posser.

Hodie noi comprende quam arte in sense restrictet li creation de lu
bell, o dit plu bon e general, li excitation de agreabil sentimentes.
Unquande li dominia del arte esset mult plu vast. Ante plur centennies
li construction de machines e de naves, de fortificationes e armes esset
considerat quam arte tam bon quam li piction de images e li erection de
eclesias e palacios. In li medievie, leer e scrir esset reputat quam rar
arte, e in un ancian indic saga yo trovat descrit quam un arte mem li
contada.

Ti general notion del arte significa do un extraordinari capabilitá,
quel es propri solmen a poc privilegiates, e li aquisition de quel
postula apart talentes. Noi do reconosse li sam qualitás queles on
suposi hodie pri li arte in sense restrictet, i. e. li arte estetic.

// XXX NOTE: ci esset li marca original de págine -137-

Ti dominias, abandonat del arte, comensat del contada, letion e scrition
til li construction de machines e de altri desfacil ovres, venit a esser
ocupat del scientie, per quo ti conossenties ha recivet un developation
enorm súper li statu sur quel ili ha stat quam artes.

Esque li sam fate es destinat por li arte in sens restrictet, li poesie,
musica e pictura? Secun mi opinion, anc por li production de lu bell noi
va perviver li progress del subconscient creation del artist al
conscient construction del scientist.

Li artist crea subconscientmen. Il ne posse dir pro quo il junte a su
ovre just ti elementes (sones, colores, paroles) e ne li numerosi altris
essent a su disposition. Li pictor es in li situation max ínfelici
proque li pictura es li max índevelopat de omni artes. Avan li mental
ocul del pictor sta li ovre quel il vole crear. Si il successat atinger
un passabil aproximation a su intern ideal, il ne risca provar li ultim
passu al perfection; nam un desagreabil experientie ha docet le cent
vezes, que un tal procedura have quam consequentie plu sovent un
deterioration quam amelioration, e que poy it es por il sovente
ínpossibil restaurar li statu anterior.

Li poet e li componist es in un situation plu agreabil. Che ili li
anterior statu ne ea perdit si ili execute modificationes. Ili ya posse
juxtaposir li divers versiones e selecter in plen calmesse li max bon.
Li poemas de Heinrich Heine debi li ravissent naturalitá de lor bellitás
a un penosi, multiplic e sempre repetit experimentation del poet pri li
divers possibilitás, queles li lingue dat a su disposition.

Ma ti procedura corresponde totalmen a ti del scientie explorator. Ci li
creatori labores del artist e del scientist mult aproxima se.

Si tam generalmen, quam descrit, li scientie conquesta li dominias antey
occupat del arte, ti process deve esser lent e continui. Plu e plu grand
partes del arte deveni sciential e in fine resta solmen un micri residue
de arte, quel nequande va desaparir totalmen.

// XXX NOTE: li marca original de págine -138- esset in li sequent
// paragraf:

Li artist producte per li sentiment, li scientist per li lege. Li lege
developa li arte al scientie. Lege es iteration. Omni lege natural have
li form sequent: si A existe, B conseque. Ci A posse esser omnicos
possibil, del max abstract notion til li max concret eveniment. Si de un
tal duo li lege es conosset, on deve sempre expectar B, si on incontra
A{dot} Per
to li conossor del lege deveni un profet, nam il predicte lu
futur. In li antiquitá un astronom esset considerat quam magico, proque
il hat justmen predit un futur eclipse solari, hante decovrit li lege
del repetition de ti eclipses ex li anterior observationes. Ho-témpore
noi expecta trovar tal profeties in omni calendare, e noi ne es astonat
in minimal gradu si ili eveni punctualmen; in contrari, noi vell esser
astonat, si noi vell decovrir que li profet calendari ha errat. Ma il
nequande erra.

Lu sam vale in li arte. Chascun cantator o actor save per su
experientie, que cert tornas in su maniere de representation ha
specialmen fort impressionat li publica. To es un ver lege natural, etsí
de extension restrictet: quande li torna es arrivat, li publica aplaude.
Il trovat it subconscientmen quam artist. Ma in futur, si li occasion
veni, il posse aplicar it tam conscientmen quam li chimico aplica un
reaction trovat de il.

Talmen in omni arte existe un sciential parte. On reconosse it per to
que it posse esser docet. Tal docibil partes de un arte on nomina su
tecnica. On posse nominar les egalmen bon su scientie, nam tecnica es
scientie aplicat.

Quam plu alt un art es developat, tam plu grand es su parte tecnical o
sciential. Li max impressiv de omni artes es ho-témpore li musica; su
ovres posse fascinar nos durant hores e excitar nor sentimentes max
profundmen. Poy seque li poesie e, in plu grand distantie, li pictura.
Nam un image, mem li max bell e impressiv, posse captivar nos durant
admaxim quelc minutes; poy li ocul comensa promenar e serchar altri
objectes. Tut analogmen on trova anc li sciential parte del musica quam
apartmen grand e ti del pictura quam minimal.

// XXX NOTE: li marca original de págine -139- esset in li sequent
// paragraf:

Li consideration del sciential fundamentes del musica doce un cos
decisiv pri li arte in general. Un simplic colp de aer producte un son o
crac, secun li fortie; un ínregulari consecution de aer-colpes producte
un brui. In li du ancor ne existe li minimal bellitá. Ma si on lassa
acter egalmen fort colpes in egal intervalles plu rapidmen quam 30 vez
in un seconde, ili confonde se a un ton. Ti ci ja possede bellitá, etsí
simplic e modest. Li tones difere secun li quantitá del colpes in un
second; quam plu frequent ili es, tam plu alt es li ton. Si noi lassa
intersequer tones de divers altore, resulta un bell coherentie, un
melodie, ma solmen si lor númeres de oscillationes (frequentie) sta in
simplic proportiones. 1:2 da li octave, 2:3 li quinte, 3:4 li
quarte, 4:5 li grand ters, 5:6 li
micri ters. Li sam lege es valid por li simultan sonantie de du tones,
li harmonie. Finalmen li temporal bellitá del tones es basat sur li
ritme, i. e. li lege-conform consecution de egal intervalles.

Fals cantada o fals lude musical trova explication in to que li supra
indicat proportiones del frequenties ne es observat. Noi do vide que li
leges natural es quasi marca-vias o cartes geografic, queles predicte al
migrator ad u il va venir si il perseque un cert via.

Al pictor ne es conosset li fisical leges del harmonie de colores,
quáncam ili ha esset publicat del autor ante deci annus. Pro to li
pictor consuma adminim nin decimes de su témpore por producter sur su
palette ex li color-butonettes de su rud materiale li color-mixturas,
pri queles il espera que ili va haver li just aspect in li image. E si
il da li colore sur su loc, il sovente constata que it támen ne es rect
e deve esser modificat.

Si on picte med li organe cromatic (D Farbenorgel) omni manual mixtion
de colores es superflúi. Qualmen in li organe musical omni besonat tones
es providet in form de organ-tubes, talmen anc in li organe cromatic
existe colores regularmen graduat, in númere 672, arangeat in 28
registres de singul 24 color-tones; in addition a to es ancor, quasi
quam pedal-tones 8 graduat gris colores con blanc e nigri. Li artist
reflecte unesimmen, quel colores in quel harmonies il vole aplicar in su
ovre. Il nota les, nam chascun color del organ have su signe, sam quam
chascun ton in li musica have su signe in form del notes. Poy il prende
li colores selectet ex li organ, prepara les e aplica les in lor loc. Li
resultat es sempre un image harmonios, si li artist observa li
corespondent regules. Li artistic effect posse esser plu intensiv o plu
debil secun que li selectet harmonie supporta o diminue li altri
factores del pictura (form, idé). It ne esset possibil constructer ti
organe cromatic per li artistic sentiment; solmen li scientie ha
efectuat it.

Talmen li scientie penetra ínrestibilmen in li dominias queles antey
esset administrat del artist ex su sentiment; ma li artist sin cessa
conquesta nov dominias, u il regna autonom in prim témpore, e ad u li
scientist trova accesse ne ante que li artist ja de long ha ganiat su
recolte.

// XXX NOTE: li marca original de págine -140- esset in li sequent
// paragraf:

In li scientie it ne es altri quam in li arte. Anc in li scientie li
unesim avansas de beat exploratores, precismen quam che
li artistes, es fat secun li sentiment, i. e. per li aplicationes del
leges natural, queles li explorator posse aplicar solmen per li
subconscientie, pro que il ancor ne posse enunciar les, ma queles ducte
le a nov e just resultates. Advere totalmen ne sempre; in contrari il
deve far mult van avansas, queles resta sin success, qualmen li critical
examinationes demonstra le. Ma in fine il támen atinge li scop e li
decovrition desde long serchat es fat.

Lass nos in fin retornar al griv-infant del hodial arte, al pictura, e
questionar, qualmen on posse promover it; li response es: per aplicar
anc li temporal motion in li image. Li hodial images es ínmobil e pro to
ne posse emover li spectator. In li cinema noi have li unesim comensa
del image movent, e yo ne besona descrir quant ínresistibil li film
atrae pro to li masses. Ma it es solmen un comensa, ergo ínperfect. Noi
deve aspirar al concerte cromatic: un image movent, quel posse
transformar rapid o lent, continui o subit omni form e omni color,
talmen que li serie del fenomenes posse excitar un corespondent serie de
sentimentes con sam o plu grand securitá durant hores, qualmen un
musical ovre de arte fa it. Yo pensa que yo posse expresser li motivat
espera que il scientic-tecnical fundament de ti ci nov foto-arte va
esser constructet in li proximissim témpore.

[.author]
Extraet e translatet secun li revúe «Radio-Wien»
de Karl Janotta.

// Fortun in negocie {{{3
==== Fortun in negocie

Unquande yo audit negar Charles Schwab li existentie de genialitá e
felicie in li afferic vive e exposir a su auscultantes, que un success
in comercial vive es solmen li resultat de «dur, honest e penosi labor»
e necos altri. E tamen on di que il self debit su unesim incontra con
Andrew Carnegie a un felici circumstantie. Schwab havet quam púer un
agreabil voce de cantada. Un die su tones sonat ex li stalles u il
laborat al veranda, u li scottic stal-rey sidet. Li voce e li cant del
garson placet Carnegie, il fat venir li cantator in li dom por juir li
musica tut proxim. Esque to ne esset un felici die por Schwab?

// XXX NOTE: li marca original de págine -141- esset in li sequent
// paragraf:

Durant mi jurnalistic carriere yo interviuat mult prominent negociantes
e yo ha fat li du conclusiones, que li max mult homes, successosi anc
vell har avansat in cert relation sub
omni altri circumstanties e duesimmen, que un excellent success in
comercial vive precipue depende del just election de un carriere; si
Fortuna favori nos, it es ordinarimen in li comensa, sur li sill de nor
carriere.

Yo laborat unvez, apu un old jurnalist, qui credet har esset fraudat pri
su fortune per un hasarde. Quam infant de 12 annus il e un amico serchat
un ocupation. On ofertat le du vacant positiones, li un che un gazette,
li altri che un curtagero. Ili lotat pri ambi positiones. Li lot
atribuet a su amic li position che li curtagero -- e ti ci devenit
rich.

«Omnicos depende del comensa», li old mann havet custome dir. Su classic
exemple quel il sempre citat, esset John Jakob Astor. Astor abandonat
Holland sin alcun penny in su tasc. Li nave, ductent le a America, esset
fortiat a un dumensual halta in glacie avan New-York. Durant ti ci du
mensus, Astor fat connossentie de un passagero, qui informat le pri li
oportun circumstanties in comercie de pelisses, explicante, que un povri
hom in exchange por luderies e desvalorallias vell posser aquisiter
ínnumerabil pelisses, queles il vell posser vendir in London por enorm
precies. Li retardation del nave, sur quel Astor trovat se aplanat le li
via a un capitale, quel tande il apen vell har posset aquisiter in un
altri maniere.

Chascun mey imaginar su propri carriere e constatar per quel micri
hasard il esset ductet sur su present via e per quel insignificant
bagatelle il fallit un altri.

Un del max grand venderos de ligne de nor land -- Thomas B. Walker --
raconta, quam il atendet un die in un hotel sur li campanie pro un
epistul de universitate de Wisconsin, quel devet comunicar le un
installation quam instructor. Il intrat un conversation con un senior ex
Minneapolis. To esset li hor fatal de Walker. Walker lotat per un
monete; it decidet se por li vapor-nave e li pedagog in spe navigat, ne
atendente li ariva del epistul a Minneapolis, e ganiat ta su richess per
un negocie de ligne.

// XXX NOTE: li marca original de págine -142- esset in li sequent
// paragraf:

Andrew Carnegie quam púer unquande lassat cader un paquette, contenent
pecunie por payamentes de salarie, ex li fenestre de un tren. It rulat
a-bass li rive de un fluvie, ma stoppat ye li extrem borde. Andrew
retrorecivet su fasce de moné. Ma quo vell har evenit, si it hat rulat
in li profund aqua? Certmen on vell acrimen har blamat e forsan mem
demisset le e tot su vive vell har havet un altri aspect. Forsan
il nequande vell har intrat un ferr- e stal-firma. E si il ne vell har
actet talmen un Carnegie-stal-association sin dúbita ne vell har nascet
e ergo null Charles Schwab e finalmen null judico Gary quam noi connosse
le.

Judico Gary, li general-director del stal-trust, forsan vell esser hodie
avocate, si un die il ne devet pledar contra J. W. Gates hasardmen in un
bagatellatri afere. John W. Gates nequande obliviat, qualmen ti jun
avocat presset le dangerosimen e quande il esset al punctu fundar li
trust de spin-fil, il ingageat Gary, por stirar le tra li labirint del
juristic leges. It possibilisat a Gary, plu tard fundar li federal
association de relvias e finalmen li stal-trust.

Henry Davison, companion in li banque-firma Morgan, raconta qualmen,
metaforicmen expresset, quam oficiat de banque, il quasi esset «tirat»
in un plu alt position.

Un die il levat li ocules e videt rectmen in li tub de un pistol. Un
alienato postulat in solemni paroles li payament de un chec quel hat
esset tirat «al ordre del omnipotent Deo». Casseros de banque rarmen
have dramatic momentes, ma Davison travivet it. Il leet li chec fortmen,
tre fortmen, ostentativmen, por convicter se, esque it esset in órdine,
ma in realitá, por traer li atention de altri oficiarios sur se. Li tric
pruvat se successosi. Li functionario in li vicin chambre vocat un
policist, qui arestat li alienate e in tal maniere salvat al banque su
moné e a Davison li vive. Davison esset strax promovet; e tri annus pos
to, il esset gerant director del banque.

// XXX NOTE: li marca original de págine -143- esset in li sequent
// paragraf:

Comprensibilmen fortuna sol ne posse procurar successe. Li hom favorit
del fortuna deve auxiliar per omni forties. Quamcunc on mey pensar pri
li morale de Doheny, li rey de petroleo, it resta li notabil fact, que
il es un del max rich homes de America. Ante mult annus il sidet
unquande avan un litt hotel in Los Angeles. Il esset completmen sin
pecunie e meditat, quo interprender. In ti moment un carre passat,
chargeat per pech. Doheny recivet information del cochero, un mexican,
que li charge de terre venit de Westlake-park. Pos to Doheny eat al
park, grattat in li excavates e trovat, que li obscur terre, semblantmen
esset impregnat per oleo. Il possedet null pecunie, ma trovat un old
companion e ambi acquisitet un jure de precompra por li suole. Poy ili
efortiat ganiar quelc dóllars e comensat forar. Li oleo spruzzat ex
li terre. Pos quelc hores Doheny vell har abandonat Los Angeles, si ti
carre ne vell har aparit avan su ocules. E tut-vez li carre passat
préter mill persones e solmen per su passada trombonat li bon
opportunitá in li oreles del publica. It esset un voca del sorte a omnis
-- ma solmen Doheny audit li voca.

[.author]
John T. Flynn in «Harper's magazine».
Trad. de Dr. K. Schüppel.

// Interiore de un atom {{{3
==== Interiore de un atom

[.author]
--
Ex Arnold Sommerfeld: Atombau und Spektrallinien, 2.
edition_{blank}footnote:[Li
ultim observationes ha ductet a un altri conception pri li natura
del electrones quam li descriptet in li article insertet ci: on opine nu
que ili es undes simil a ti del lúmine, ma circulari. Noi va referer
forsan un altri vez pri ti novissim teorie, ma noi crede que nor article
es támen interessant pro que it da li fundamental observationes e
teories.].
--

Li absorption del catode-radies e su dependentie del velocitá ja in 1903
ductet Lenard al opinion que li structura del materie contene vacui
spacies e que solmen un ínsensibilmen micri parte del spacie ocupat de
it es ínpermeabil a rapid catod-radies, ma li tot céteri parte del
spacie lassa les passar líbermen (Dinamide-theorie o -- quam noi vole
nominar it -- nucleo-teorie del materie).

// XXX NOTE: li marca original de págine -144- esset in li sequent
// paragraf:

Al sam conclusion, extendet per quantitativ indicationes, ha esset
ductet Rutherford deci annus plu tard per li dispersion del alfa-radies
passant tra subtil metall-folies. Un fasce de alpha-radies suffre per to
in unesim loc un general dispersion, quel es distribuet exact secun li
leges de probabilitá. Egalmen quam li tiras de un fusil in un disc
visori, li {asterisk}hit-punctus{blank}footnote:[hitar, A to hit, F toucher, D treffen.
Li asterisc {asterisk} significa que
li parol es ne acceptat ma solmen proposit por usa in Occidental.
Red.]
del alfa-particules amasse se circum un loc
medial maxim probabil quel es li prolongation del incident fasce de
alpha-radies, e de ta lor frequentie diminue se vers omni láteres. In un
luminant scren qual es usat in li conosset spintariscop, on posse
observar e contar li hits del singul alpha-particules per li
scintillationes excitat. Ma eveni isolat fort deviationes queles sembla
totalmen exceder del regules de hasard til angul de 150° con li
direction de incidentie. Lor númere es minimal (p. ex. 1 per 8000
incident particules, si alfa-radies venient de RaC es disperset per un
folie de platin), ma mult plu grand
quam it esset a expectar secun li lege de dispersion valent por li micri
angules. Rutherford e su disciplos Geiger e Marsden ha studiat exactmen
por un serie de divers metall-folies li distribution de ti ci abnorm
deviation inter li divers regiones de angules. Noi ha ja incontrat
correspondent abnorm deviationes in li fotogrammas de Wilson in form de
flexiones al fine del via del alfa-radies, excitat ci ne per
metall-atomes, ma per molecules de aer.

Quo accidet al alfa-particul ye ti ci inflexion? Rutherford conclude al
action del maxim fort electric campes quel departe de un tre micri
spacial part, t. e. de un «nucleo». Pro que li grandore del abnorm
deviationes augmenta se con li pesa atomic del deviant element, li
intensitá del deviant camp deve esser proportional al pesa atomic. Por
aur (pesa atomic 197) li charge concentrat in li nucleo generant li camp
vell dever esser circa 100 e (e {equals} elementar charge) por explicar li
trovat deviationes. Li charges del nucleos vell posser per se esser tam
bon negativ quam positiv, t. e. li deviationes posse provisorimen esser
conceptet tam bon quam attractiones quam anc quam repulsiones. Ma li
general experienties pri iones e electrones decide que li signe del
nucleo-charge es positiv. Nam li nucleo deve posseder ne solmen un alt
charge, ma anc un alt capabilitá de resistentie, t. e. un grand masse
por posser efectuar li grand deviationes del alfa-particules. Nu it es
li positiv charge, quel es conjuntet con li ponderabil materie secun su
natura, durant que li negativ charge apartene al levi e facilmen mobil
electron. Electrones quam centres de negativ charges posse excitar li
micre deviationes del regular dispersion; ma por li abnorm deviationes
li ponderos nucleo con positiv charge deve esser responsabil.

Per to resulta li sequent resumant image: li positiv chargeat
alfa-particul es repulset del positiv chargeat nucleo si it passa preter
it exceptionalmen proxim. In li vicinitá del nucleo es un atmosfere de
negativ electrones; de ili li alfa-particul es atraet. Ti ci
atractiones, superposient se reciprocmen secun leges de hasard, explica
li regulari dispersion de micri angul e ti repulsiones explica li rar
flexiones con grand deviation.

// XXX NOTE: li marca original de págine -145- esset in li sequent
// paragraf:

Anc pri li extension del nucleos on posse deducter alquicos ex li
observationes del alfa-radies. Li distribution del deviationes inter li
divers angules es calculat de Rutherford sub li suposition que li
nucleo-charge es punctual. In tant quant li
deviationes observat concorda con li calculat, ili demonstra, que li
extension del nucleos ne ha impedit li via del particules. Ex li max
grand deviationes observat resulta do un superior límite del admissibil
extension de nucleo.

In su totalitá li atom deve esser electric neutral: consequentmen li
númere del electrones per atom es egal al númere del positiv elementari
Charge concentrat in li nucleo: t. e. al númere del nucleo-charges. De
to seque nor unesim tese: númere de nucleo-charges es egal al númere de
electrones. Li atomisme del negativ electricitá postula -- quo
Helmholtz ja remarcat pri li electrolise -- anc ti del positiv
electricitá.

Ma adjuntente li explorationes de Rutherford pri li dispersion del
alfa-radies, seque li duesim tese: númere de nucleo-charges es egal al
númere de electrones in li atom e es egal a circa un demí pesa atomic.

Ti tese es subtenet per un resultat ex li teorie e mesuration del
Röntgen-radiation: li grandore del disperset radiation per atom. Ti ci
ducte al conclusion que li númere del con-oscillant electrones queles
emisse li disperset radiation prendet per atom, es quasi egal al demí
pesa atomic. Durant que ye li optic undes solmen li extern o lax juntet
electrones (tal nominat electrones de dispersion o valentie) con-oscilla
perceptibilmen -- li intern electrones es juntet tro rigidmen in
relation al optic incitationes -- per li mult plu rapid Röntgen-radies
anc li maxim intern electrones es prendet con se. Pro to ja antey noi
interpretat li supradit resultat pri li disperset radiation talmen: Li
total númere del electrones in li atom concorda aproximativ con li demí
pesa atomic.

Noi presenta un altri resultat, per quel ti sam númere es iluminat ancor
de un quart látere. Li númere ordinal del elementes, t. e. li númere de
lor loc in li natural sistema, precipue in li comensa de ti sistema,
concorda aproximativmen con li demí pesa atomic. Do anc li final tese es
valid: li númere del nucleo-charges es egal al númere del electrones, es
egal al númere ordinal e es egal a circa un demí pesa atomic.

// XXX NOTE: li marca original de págine -146- esset in li sequent
// paragraf:

Evidentmen li experienties utilisat til nu posse subtener ti ci ley
solmen tre aproximativmen. Noi recive por it mult plu cert fundamentes
ex li factes del Röntgen-spectrums. Anticipante ti fundamentes noi
asserte: Con chascun passu adavan in li periodic sistema del elementes
li númere de nucleo-charges cresce exact per un unitá, li nucleo-masse
per circa du
unitás. Nam li pesa atomic, pro que li electrones contribue le solmen
ínsensibil poc, deve essentialmen esser efectuat per li masse del
nucleo. In ultra chascun element secuent in li periodic sistema contene
un electron plu quam li precedent.

Nu qualmen li electrones del atom posse mantener se contra li atraent
efect del nucleo-charge? Ne deve ili, sequent a ti effect, cader in li
nucleo? Li response -- un response possibil e apartmen simplic e
contentant -- es furnit nos per li conditiones in li sistema solari. Li
terre ne cade in li sole pro que per su revolution it developa forties
centrifugal, queles equilibria li atration del sole. Transport del image
a nor atom-modelle ducte al sequent conception: Li atom es un sistema de
planetes girant circum li central córpor, li nucleo. Li atom del ordinal
númere Z es format de Z simplic negativ chargeat planetes e un Z-plic
positiv chargeat sole. Li atration del gravitation secun li lege de
Newton es viceat per li electric attration secun li ley de Coulomb, quel
expresse se formalmen exact quam ti. Un diferentie consiste solmen in to
que in nor microcosmo li planetes repulse un altre -- sammen secun li
lege de Coulomb -- durant que in li macrocosmo ili es atraet ne solmen
del sole ma anc un del altri. Li dinamic leges -- introductet les just
nu in li populari diction de centrifugal forties -- es valid in nor
microcosmo exact quam in li astronomic macrocosmo.

Noi mey nu considerar ancor un vez li fenomen del deviation del
alfa-radies sub li image del planet-sistema. Trans nor planet-sistema
noi lansa un alfa-particul, un comete. Generalmen it vola per un rect
linea e es deviat (disperset) solmen poc per li max proxim micri
planetes. Ma si it {asterisk}hita just li sole o passa proxim preter ti, it
suffre un ínproportional fort e abrupt repulsion. It descri un
hipérbolic trajectorie, in li foco de quel sta li nucleo. Li angul de
deviation es egal al angul inter li du asimptotes del hipérbol.

Per ti astronomic descrition del fenomen noi samtémpore indica vagmen li
via del calculation per quel Rutherford discusset ye unesim vez li
mesurationes del deviation del alfa-radies e motivat su nucleo-teorie.
In historic relation es adjuntend que van den Broek ye unesim vez
formulat clarmen li idé de un nucleo-charge e númere de electrones
crescent con li ordinal númere e demonstrat it per chemic factes.

[.author]
Trad. Dr. Ing. A. Wormser

// XXX NOTE: ci esset li marca original de págine -147-

// Cicade e formíca {{{3
==== Cicade e formíca

// XXX TODO: Confirmar li agruppation del verses:

[verse]
____
Durant li seson estival
Seniora Cicada sempre cantat;
Ma quande arivat
Li vente nival
Alor in su dom li pane mancat:
Null micri pezzette
De vermette,
De gran o de mosc
In alcun loc
Por passar li dies hivernal.
Quo va far l'imprudent animal?
Sin hesitar
Li Seniora vade mendicar
Che li Formíca
Su bon amíca.
«Vide, cara, mi povritá:
Yo sta por morir!
Oh! presta me per caritá
Alcuni granes por me nutrir…
Yo te va payar -- parol cicadal --
Interesse con capital
Ante li mensu de li flores.
Oh! ples esser bon: te prega mi plores…»
Li Formíca responde con finess:
«Vermen yo deplora vor povress;
Ma ples, Vicina, dir me vor labores
Durante li bell calores».
«Inter li flores rident yo fe cantar!»
«Ah! Vu cantat inter li flores:
Nu, Seniora, sur li nive ples dansar!»
____

[.author]
Secun Lafontaine +
A{dot} Creux

// Corespondentie {{{2
=== Corespondentie

Noi recivet li sequent lettre de sr Jan Casse, expresidente del Dan
Ido-Federation:

Car senior Pigal.

Per to yo desira informar vos que yo ha abandonat Ido e Novial e nu
adhere definitivmen a Occidental.

Ti ci transition, quel yo fa con grand joya, pro que yo senti har
finalmen trovat mi unic just position pri nor grand idé, es li resultat
de un long e lent evolution por me.

// XXX NOTE: ci esset li marca original de págine -148-

Yo ha esset un convictet idist, un grand admirator del lingue del
Delegation, e pro to, quande yo videt Occidental ye li unesim vez, it
plenat me per horrore e abomination! Ma ja bentost in mi usa de Ido yo
hat remarcat, alor con regret, li practic desfacilitás pro li
hiperlogica del derivation. E per continui usada de Ido, e anc per
letion del occidentalistic critica de Ido, lentmen, sempre plu mult yo
comprendet li defectes de ti lingue, e pri tro mult logica e pri
ínnaturalitá. Precipue yo posse dir que vor articul in su témpore «Li
ovre de Edgar de Wahl» fat un grand impression ye me.

Ma ancor un long témpore yo credet que nor problema posse esser soluet
sur li fundamental principies de Ido, per un reform de ti lingue talmen
que it vell devenir plu simplic e plu natural; e yo ne aprobat li
ínfonetic ortografie de Occidental e su, supposit, ínregularitá. E
quande Novial aparit, yo credet que it representat li desirabil reform
de Ido. Ma ja bentost yo comensat dubitar pri li usabilitá anc de ti
sistema. Formes quam «nusen», «vusen», «lesen», «lum», «sal», «bli» es
e resta ínacceptabil in un practic lingue international. On ne posse negliger li lingual
sentimentes, e tis es chocat de tal e altri formes arbitrari o adminim
ínhomogen con li céteri sistema. E per quelc experimentes yo crede har
constatat que anc li derivation de Novial es mult tro desfacil in
practica. Li fundamental principie del sistema Couturat: li logic
construction del derivates, es conservat malgré simplificationes in
quelc detallies. E in plu li nov, arbitrari, sistema -e, -a, -o va far
necessi un constant hesitation esque li paroles a usar es verbal
substantives o ne: «danso» o «danse», «nivo» o «nive» etc.

Li resultat de mi pensas e provas pri Novial e Occidental es to que yo
nu comprende que it es li fundament quel es mal in Ido e Novial, it es
li mecanic-sistematic structura, li ínnatural construction del paroles,
quel deve esser abolit. Li naturalitá e internationalitá es li «conditio
sine qua non» del lingue international. Li adoption in Occidental del international
paroles in lor natural formes, e pri derivation e pri ortografie, fa ti
sistema mult plu facil a comprender e usar quam li altris. E certmen on
posse desfacilmen exagerar li importantie del fact que Occidental
aspecte quam un lingue natural, contra que li plu ancian sistemas, e nu
anc Novial have un caractere artificial e ínnatural.

It es con grand joya que yo nu intra in li yun e avansant
Occidental-movement, un movement quel es fundat sur li sol ver
principies, e quel pro to va victer in li future.

Li representation del Occidental-Union por Dania, quel yo ha in su
témpore acceptat provisorimen, naturalmen yo va nu con plesur acceptar
quam permanent.

Con cordial salutationes vor devoet

[.author]
--
Jan Casse

Willemoesgade 23 IV, Köbenhavn Ö, Dania.
--

// Subventiones al Occidental-Union {{{2
=== Subventiones al Occidental-Union

L{dot} M. de Guesnet (Paris): 30,5 fr. fr. -- Prof. F. V. Lorenz (Sao
Feliciano): 21,70 öS. -- C. in K.: 20 öS. -- Regierungsrat Dr. Mell
(Rudolstadt): 25 öS.

[.author]
Li Central Officie

****
Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.
****

// Cosmoglotta A 64 (1929-09) {{{1
== Cosmoglotta A 64 (1929-09)

Annu VIII -- Septembre 1929 -- Nr. 64 (9)

ifdef::original-tocs[]

// Contene {{{2
=== Contene

- Complet grammatica de Occidental (1), K. Janotta
- Duplic consonantes, Edgar de Wahl
- Remarca, Redaction
- Cronica
- Humanistes, Roda Roda
- Maestro in su profession
- Miscellanies

endif::original-tocs[]

// Complet grammatica de Occidental {{{2
=== Complet grammatica de Occidental

In li present caderne noi comensa publicar un complet grammatica del
lingue Occidental, demandat ja de omni láteres. Pro que noi ne posse
editer ti ovre quam brochura separat pro li grand custas de un tal
printage, noi inserte it in nor revúe in pluri continuationes. Senior K.
Janotta ha prendet sur se li pena composir ti ovre.

[.author]
Red.

// Prefacie {{{3
==== Prefacie

Naturalmen ti unesim elaborate de un «Complet Grammatica» va contener
mult lacunes in comparation al desires de multes de nor coidealistes.

Ma certmen un duesim gruppe del adherentes de Occidental,
propagandistes, va opiner, que ti ci ovre es tro ampli, tro detalliat e
que it involue li dangere que li profan publica va blamar li
«desfacilitás», li grand númere de regules e li «exceptiones» del
grammatica de Occidental. A ti gruppe de Occidentalistes yo responde que
yo ha monstrat per li curt grammatica aparit in li mumerós 56 e 58 de
Cosmoglotta, que li grammatica fundamental de Occidental ne es plu long
quam li famosi 16 regules de Esperanto; ya, in un laconic grammatica noi
va monstrar que li tot grammatica de Occidental, necessi por un hom de
bon europan erudition, posse esser printat sur un post-cart. Si on va
criticar li voluminositá del present ovre, on va blamar li existentie de
international paroles in li lingues natural, de queles li grammatica es
mem mult plu voluminosi, quam ti de Occidental.

Un altri objetion es ti que mani autores de Occidental-manuales national
ne vell posser trovar un just selection ex li materiale disponibil in li
«Complet Grammatica». Un tal timore ne es justificat; nam li base
suficent por li fundamental manuales national ja existe in li
«Okzidental-Kursus in 10 Lektionen» de A. Z. Ramstedt e in li
«Repetitorie de Occidental» redactet in Occidental; li du es insertet in
li german libre de introduction «Occidental, die Weltsprache», quel va
aparir circa intra tri mensus.

// XXX NOTE: li marca original de págine -150- esset in li sequent
// paragraf:

Senior Wahl ja ha plur vezes monstrat, e in maniere excellent precipue
in li articul «Exceptiones e li vive» in nr 43 de Cosmoglotta, que li
talnominat exceptiones es un facilisation del lingues por lor usada, por
li parlation e comprension de li pensas. «Un lingue ne existe por parlar
secun grammatica o logical regules, ma inversmen, tis existe por
facilisar li parlada … Un superflui regularitá fa sentir se quam
ínsuportabil in li practic vive … Ne li aprension de un
lingue es lu essential, ma su usation!!» Talmen Wahl ha egardat in
Occidental li leges del vive, queles es plu flexibil quam tis del
matematica e mecanica. Lass nos egardar que li témpore de aprension de
un lingue, e precipue de Occidental, es mult plu curt quam li durada de
su usation.

In plu, Esperanto have anc su grand manuales, mem plu ampli quam li
present. On mey comparar: «Esperanto, La gramatiko de Dro Zamenhof kun
komentaro» de prof. P. Christaller, Stuttgart 1921, 73 págines;
«Esperanto, Sprachlehre» de prof. Dr. Joh. Dietterle, Leipzig 1926, 44
págines; o mem special ovres: «La Elementoj kaj la Vortfarado» de E.
[Čefeč,
Paris 1911, 64 pagines; «La Esperanta Vortfarado» de Paul Fruictier,
Paris 1913, 115 pagines; «Prepozicioj kaj Akuzativo en Esperanto» de A.
Mair, Wien 1926, 70 pagines, etc. etc. E anc Ido have su «Kompleta
Gramatiko Detaloza» de L. de Beaufront, Esch-Alzette, 1925, 224 pagines.

On aprende Occidental ne solmen por posser leer li lingue; por ti scop
li studie de un curt clave sufice. E quam es demonstrat, mult milliones
de persones comprende Occidental sin studie anteriori. Ma li adherentes
vole ne solmen comprender, ma anc posser usar ti lingue correctmen tam
in parlation quam in scrition; e pro to ili besona ne solmen li curt
regules pri li paroles gramatical, ma anc regules pri li parol-formation
e sintaxe.

Per su grand contenete just anc in li du ultim punctus, li «Complet
Grammatica» va far dispensabil li detalliat studie del lexicos ante
usation del lingue. In ti sense li letores mey comprender mi ovre.

Por me e por li altri iniciantes del present ovre esset ductent in prim
li desir dar al Comité Explorativ e al Academie un base plu larg por lor
explorationes e decisiones, e in sequent li espera que per un tal ovre
mult hesitationes, erras, miscomprenses e mislabores de nor colinguanes
va esser evitat.

Ja nu, quande solmen un micri part del Complet Grammatica es finit, yo
posse dir que it es ne solmen mi ovre, ma anc li resultat del
colaboration del seniores Pigal e Deminger, e in unesim rang de senior
de Wahl, de quel yo admira plu e plu mult li amplore de su
interlinguistic saventies quant plu progresse li elaboration de ti ci
ovre. Li colaboration de ti ci seniores esset pri quelc articules tam
grand que yo esset quasi solmen li organisator del colaboration.

[.author]
K{dot} Janotta

// Index {{{3
==== Index

// XXX NOTE: li marca original de págine -151- esset in li sequent liste:

// XXX TODO: ligar

[upperroman]
. Fonologie
[upperalpha]
.. Alfabet
.. Pronunciation
.. Accentuation
.. Separation síllabic
.. Quantitá vocalic
.. Textu exercitiv
.. Nómines de lítteres
. Flexion
[upperalpha]
.. General remarcas pri li parol-formation
.. Desinenties
.. Desinenties primari
.. Desinenties secundari
. Derivation
[upperalpha]
.. Temas derivatori
.. Suffixes
. Composition
[upperalpha]
.. General remarcas
.. Assimilation in li composition
.. Temas ínseparabil
.. Prefixes
.. Temas presentic quam determinativ
.. Grec prefixes
.. Families de paroles
. Ortografie
[upperalpha]
.. Mollat sones
.. Duplic consonantes
.. Transscrition del latin paroles
.. Transscrition del grec paroles
.. Transscrition del non-classic paroles
.. Majuscules
.. Abreviationes
.. Signes non-alfabetic
.. Interpunction
. Partes del discurs
[upperalpha]
.. Articul
.. Substantive
.. Adjective
.. Pronómine
.. Numerale
.. Verb
.. Adverbie
.. Preposition
.. Conjunction
.. Interjection
. Sintaxe
. Metrica
. Corespondentie

// I-esim Capitul: Fonologie {{{3
==== I-esim Capitul: Fonologie

// XXX TODO: Marcar per grass lítteres secun li original, e quam liste
// de definitiones.

A{dot} Alfabet

Li alfabet de Occidental consiste ex 26 simplic lítteres, ad plu ex 2
lítteres apostrofat e ex 8 bilítteres (digrammas):

a, b, c, d, e, f, g, h, i, j, k, l, m, n, o, p, q, r, s, t, u, v, w, x,
y, z; l', n'; ch, eu, gh, ph, rh, sh, th, zz.

Li nómines del lítteres trova se in li parte G del present capitul.

Li alfabet del 26 simplic lítteres coresponde con li alfabetes angles e
german. Quam medie de enumeration in libres etc on usa solmen ti 26
simplic lítteres.

B{dot} Pronunciation

1{dot} Vocales

Occidental have 7 vocales: a, e, i, o, u, y, eu. Li unesim 5 es
pronunciat quam in german, italian, hispan e slavic lingues.

Angleses mey atenter li pronunciation continental del vocales, it es: a
quam in A father o calm; e quam in A vein; i quam in A unique; o quam in
D so, plu pur quam in A not, so (sin u succedent); u quam in A rule.

// XXX NOTE: ci esset li marca original de págine -152-

Franceses mey atenter que in Occidental ne existe vocales nasal: an, en,
in, on, un {equals} F ane, ene, ine, one, oune; salon {equals} F salone
[transcrition: sa-lón]; indic {equals} F ine-dique [ín-dik]; aqua {equals} F
a-quoi [á-kwa]; quande {equals} F couanne-de [kwán-de]. Ad plu Occidental u
{equals} F ou [u].

Germanes mey atenter que du vocales intersecuent in general es
pronunciat separat: aer {equals} D a-ehr [aér], país {equals} D pa-ihs [país],
leer {equals} le-ehr [le-ér], leibil {equals} D le-ih-bil [leíbil], ciel {equals} D
zi-ehl [tsyél].

y vocalic es pronunciat quam german ü o frances u; transcrition [ü],
por exemple: cylindre [tsülíndre], hymne [hü'mne], styr [stür],
physica [fü'sika], analyse [analü'se], cyan [tsüán], yttrium
[ü'ttryum]. Pos un vocal e in comensa de un parol anc ante un vocal, y
es consonant; su pronunciation es explicat in li sequent articul.

eu es egal al frances eu e al german ö; transcrition [ö], por exemple:
Europa [örópa], meuble [mö'ble], neutral [nötrál].

i e u ante vocales in plursíllabic paroles, u pos q anc in monosíllabic
paroles es pronunciat tre curt, presc consonantic e ne posse formar
propri síllabes; transcrition [y] e [w], p. ex.: ciel [tsyél],
lingue [língwe], aqua [ákwa], piano [pyáno]; quam [kwam], que
[kwe], quel [kwel], qui [kwi].

ai e au es diphtongs e es pronunciat [ay], respectivmen [aw]: email
[emáyl], rauc [rawk], aplause [appláwse]; caul [kawl].

2{dot} Consonantes

Occidental have 20 simplic consonantes (sin y), 2 consonantes mollat
(lítteres apostrofat) e 8 consonantes indicat per digrammas.

In general li consonantes es pronunciat quam in italian con cert
modificationes.

In lu sequent es indicat ti consonantes, de queles li pronunciation
diverge del italian o have desfacilitás por angleses, franceses o
germanes.

c e g ante e, i, y es pronunciat dental, respectivmen sonor-sibilant, it
es c {equals} [ts]; g {equals} g in D Page, Loge, Gelee, j in frances; transscrition
[ž]. In omni altri casus c e g es pronunciat guttural; transscrition
[k], respectivmen [g]. Con h li lítteres c e g forma li digrammas ch
e gh, de queles li pronunciation es indicat in infra.

h es sempre pronunciat quam in german. Li digrammas ch, sh etc es
tractat in infra.

// XXX NOTE: ci esset li marca original de págine -153-

j es egal a j in A jazz, a dg in D Budget e F budget, transscrition
[dž]: januar [džanwár], conjugation [kondžugatsyón].

q es pronunciat quam k: banqero [bankéro], acquisition
[akkwisitsyón].

s have du pronunciationes; (a) it es sonori («leni», A voiced, D
stimmhaft, weich; transscrition [s]) inter du vocales, p. ex.: cose
[kose], rose [rose], position [positsyón], conclusion
[konklusyón], usa [úsa], in plu in fine de parol, ínmediatmen pos
accentuat vocal, si on posse etimologicmen suposir que un vocale seque
li s: frances(i), ples(er), país(e), pis(e), precis(i), omni-cos(e),
ros(e), poros(i), repos(e), abstrus(i), confus(i), mus(o), obtus(i),
refus(a). Ma (b) in omni altri casus s es pronunciat surd (i. e. «fort»,
A voiceless, D stimmhaft, scharf; transcrition [ss]), p. ex.: sol
[ssol], grotesc [grotéssk], person [perssón], épos [époss],
ómnibus [ómnibuss], schisma [ss-khíssma], egoism [egoíssm]; anc li
pluralic s: patres [pátress], veritás [veritáss], unités
[unitéss], vertús [vertúss], omni ss: masse [másse] etc; e li
paroles finient per vocal+s, queles ne permisse suposir un sequent
vocale, p. ex.: es [ess], li present de esser; li pronomines les
[less], nos [noss], vos [voss]; li preposition pos [poss] quam
abreviation de L post; li prefixes des-, dis-, mis-, p. ex. desinfecter
[dessinfektér], disafection [dissaffektsyón], misalliantie
[missallyántsye]; etc. Germanes mey atenter que anc li combinationes
sch, sp e st es sempre pronunciat con ss, do [ss-kh], [ss-p],
[ss-t] (e ne quam in german [sh], [sh-p], [sh-t]); do schema =
[ss-khéma], spirale {equals} [ss-pirále], statue {equals} [ss-tátwe]; anc li s
inicial es sempre surd secun li regul (b): sala [ssála], self
[sself], signal [ssignál], soda [ssóda], sud [ssud], symbol
[ssümból].

t deveni un sibilant in li finales -tia, -tie, -tion; transscrition
[ts]: scientie [sstsyéntsye]; nation [natsyón]. In céteri li
pronunciation de t es li sam quam in omni altri lingues europan.

v es sempre pronunciat quam in villa, nequande quam f, quo mey egardar
precipue li germanes.

w es pronunciat quam in angles, it es un u presc consonantic quam in A
water, transscrition [w]: watt [watt], west [west].

x {equals} [kss], p. ex. extra [éksstra]; inter vocales x posse esser
pronunciat anc [gs]: exemple [egsémple].

// XXX NOTE: li marca original de págine -154- esset in li sequent
// paragraf:

y pos un vocal e in comensa de un parol anc ante un vocal es pronunciat
i consonantic quam in A yes e quam j in german
e italian, transscrition [y], p. ex.: yes [yess], rayon [rayó],
antey [ántey]. Pri li vocalic y vide li articul precedent.

z {equals} [ds]: zefir {equals} [dsefír], bazar {equals} [badsár].

l' es pronunciat circa quam li in «familie» [famílye], transscrition
[ly], p. ex. guil'otine [gwilyotíne], bil' [bily], bil'et
[bilyét], tal'e [tálye], bul'on [bulyón], toal'e [toálye],
orel'e [orélye], trel'e [trélye].

n' {equals} circa [ny], inter consonantes presc ne audibil; p. ex. distin'er
[disstineyér], distin'tion [disstin(y)tsión], champin'on
[tchampinyón], attin'er [attinyér], attin'tion [attin(y)tsyón],
castan'e [castánye], sparn'ar [ssparnyár], vicun'a [vikúnya].

ch quam in angles e hispan, quam tsch in german; transscrition [tsh],
p{dot} ex. chambre [tchámbre], chines [tshinés], brochura [brotshúra];
ma anc quam ch in frances e sch in german; transscrition [sh], p. ex.
machine [mashíne]. Ante consonantes o juntet con y, o in li syllabe
arch e pos s, ch es pronunciat quam ch in D machen o quam j in S Mejico
(Mexico); transcrition [kh], p. ex. yacht [yakht], cromometre
[khronométre], psycholog [psükhológ], architect [arkhitékt],
monarchist [monarkhíst], schisma [skhíssma]. Ti qui ne posse
pronunciar [kh], deve usar li pronunciation [k].

gh -- g guttural, ante e, i, y; p. ex.: ghesha [gésha], ghepard
[gepárd], ghetto [gétto], ghibellino [gibelíno].

ph {equals} f in paroles de grec orígine, p. ex. fotograf {equals} photograph
[fotográf]; fosforescer {equals} phosphorescer [fossforesstsér].

rh {equals} r in paroles de grec orígine, p. ex. reumatic {equals} rheumatic
[römátik].

sh es pronunciat quam ch in frances e sch in german; transscrition
[sh], p. ex. shrapnell [shrapnéll].

th {equals} t in paroles de grec orígine: teosof {equals} theosoph [teossóf];
litograf {equals} lithograph [litográf]; rytme {equals} rhythm [rütm].

zz {equals} [ttss], p. ex. pezze [péttsse], plazza [pláttssa].

// Citates {{{2
=== Citates

// XXX NEW: Li titul «Citates» esset mettet in ti edition.

[quote, R{dot} Stiefler]
____

Arte es li potentie crear vivent organismes ex tones, ex paroles, ex
colores, ex formes, ex spacies, ex córpores. Li creationes del arte es
dependent del milieu de pensas e de sentimentes, del cultura de su
témpore. Ili per to forma se a un unitá, a un stil. E li stil es
modificat per li caracter del nation.

____

[quote, Lord Palmerston]
____
Opiniones es plu fort quam armés.
____

// XXX NOTE: ci esset li marca original de págine -155-

// Duplic consonantes {{{2
=== Duplic consonantes

[.author]
de E. de Wahl

In omni europan lingues on posse distinter curt e long vocales. Mem in
russ e frances, u ti diferentie es minu grand quam in li altri lingues,
on distinte bon inter R želanie e želannyi, o F pâte e patte. Por
transscrition de ti diferentie it existe divers metodes. Li max
principal, si on abstrae del caotic metodes angles e german, es sive
monstrar li curt vocales per pluri consonantes sive li long per pluri
vocales. Inter ili li max simplic es li reduplication del lítteres, ad
saver in hollandes, finn e estonian per duplication del vocales, in omni
altri lingues per reduplication del consonantes. Yo ne mentiona ci li
metodes del hungarian, tchec etc, monstrar li longore per divers
accentus. Proque li lingues hollandes, finn e estonian have tre poc
extension in li international communication, noi deve sequer in li
ortografie de Occidental li metodes usat in angles, german, frances,
italian, portugales, scandinavic, russ, li aplastant majorité del
europan grand civilisat nationes.

Advere li lingue hispan monstra nos que on posse totalmen abolir presc
omni duplic consonantes. Ma on save que to tam fort deforma mult
conosset international paroles, que durant li periode, quande li lingue
international es ancor foren a omnes, it va esser plu practic retener
max mult scritiv images in un form quel ne evoca hesitation o
miscomprense.

In fact anc in Occidental paroles quam casu, casse; can, canne; pane,
panne; car, carre; cura, curre, etc ne fa desfacilitás e ne posse esser
changeat. Li principal hesitation es incontrat che li heredat latin
composit verbes e lor derivates: abbassar o abassar, accurat o acurat,
ínreal o irreal, collaborar o colaborar etc. Ti duplic consonantes have
lor orígine in li assimilation de divers consonantes ja in latin. It
adveni si li prepositiones a(d), con, in dis, ex, sub, tra(ns) es ligat
con un altri parol. Max bon on va vider to ex li sequent
tabelle{blank}footnote:[Abreviationes: D: german, A: angles, F:
frances, I: italian, R: russ, S: hispan, P: portugues, L: latin, Occ.:
Occidental, LI: lingue international].

// XXX TODO: Adaptar li abreviationes, por exemple ca «Occ» es usat
// o ne in li tabelle.

// XXX NOTE: li marca original de págine -156- esset ínter
// "ad/assimilation" e "ad/ad" in li tabelle.

// XXX NOTE: li marca original de págine -157- esset pos
// "in/assimilation" in li tabelle.

[cols="4,4,4,20"]
|===
| Form original | Form juntiv | ante| Exemples e notes

.3+| ad

| a-
|
| in F sovente sin assimilation: abattre, quel
deriva de ab- ne de ad, sammen ab-breviar F abreger, a-munition, (I
ammunizione); F averer, avocat

| assimilation
| c, f, g, l, n, p, r, s, t
| (I abbellire, abbattere) do ci du divers prepositiones.

accent, accession, acclamar,
accomodar, accrediter, accusativ, acquisiter, acquittar, affect,
affinitá, affliction, affluer, affollar, agglutinar, aggravar; allargar,
alliteration, allongar; annullar, annunciar, annexer; aparition,
aplicar, aplauder, apreciar; arrangear, arrestar, arrivar; assemblar,
assentir, assimilar; attaca, attentat, attirar

| ad
| h, j, m, v e vocales
| ad-herer; ad-junction; ad-monition;
ad-vocar; ad-aptar, ad-equat (ma in I ammonizione, avvocato)

.4+| con

| co-
| vocales e h
| co-education, co-activ, co-idealist,
co-incident, co-administrator; cohesion, cohabitation

| assimilation
| l, m, (n), r
| collocar, collaborar; communist,
commission; connex, conniventie; corroborar, correspondentie, corruption

| com
| b, p, (m)
| combatter, combuster; composition, compressor, combination

| con
| in omni altri casus
| concav, conceder, concession, condensar,
confection, confluer, confederation, congenial, congregation, conjecter,
conjunter, conquestar, consacrar, contemporan, continuar, convergent,
convenir, conversion, convulsiv

.3+| dis

| di-
| m, r, v, (g), (l)
| dimension, digestiv, digression,
dilacerar, dilater, diluvie, diminuer, directer, divagar, divergent

| dif- assimilation
| f
| diferentie, diform, difider, difusion

| dis-
| in li altri casus
| discontinui, discordant, discurs, disharmonie, disjuntiv, dislocation,
disposir, disseminar, dissident, dissolution, distribuer

.3+| ex

| e-
| b, d, g, j, (c), l, m, n, r, v
| (F étrancher;
écremer, écorner, egoutter); edentat, ejacular, elargar, elaborat,
emancipar, emersion, enunciar, enorm, eradicar, evocar, evident

| assimilation
| f
| effeminar, effortie (P esforçar, esfolhar)

| ex
| c, p, t, s, (f), h, vocales
| exaudir, excess, excavar, excrement, exposir, extemporar, exsiccar,
exempt, (F exfoliatif); exhumar, exuberar, exquisit

.5+| in

| (i-)
|
| (in italian paroles I istituto)

| (ig-)
| (n)
| ignorant, F ignominie, F ignoble, (S innoble, F innavigable), innocent

| im-
| b, p, (m)
| F imbiber; implicar, impotent, (F immortel); impression, imputar

| assimilation
| m, l, r
| immatricular, illegal, irrational

| in-
| in altri casus
| ínarticulat, íncaut, íncredibil, indurar,
ínevitabil, influentie, ingredientie, ínhoman, injection, ínnavigabil,
ínnocent, inocular, ínquiet, inscrition, íntolerant, ínvariabil

.3+| (ob)

| (o)
| (m)
| Ha perdit su creativ fortie, existe solmen in
traditional paroles, F omission

| assimilation
| f, p
| offensiv, offert, officie, opposition

| ob-
| in altri casus
| objectiv, obligatori, obseder, obstruction, obtener

.4+| sub

| su-
| s
| (F sujet, soulever, souligner, soumettre; sourire); suspect, suspirar

| sus-
| p, (c)
| suspender, susceptibil (tre rar)

| assimilation
| c, f, g, p
| succeder, succursale, suffix, suffusion, suggestion, supposir

| sub
| in li altri casus
| subaltern, subdivision, subhastation, subir,
subjuntiv, sublunari, submarin, (F sous-marin), subordinar, subsidie,
substrat, subterran, (F souterrain), suburb, subvention

.3+| trans

| tra-
| d, j, (m)
| tradition, traduction, traject, (I tramontana)

| tran-
| s
| transcrition, transcendent, transilvan

| trans-
|
| transalpin, transbordar, transcontinental, transformar,
transgresser, transit, translater, transmigration, transparent,
transsubstantiation, transversal

|===

Ma anc ci li modern lingues sovente seque altri e divergent metodes.
Durant que p. ex. li lingue hispan supresse presc omni duplic
consonantes, li lingue italian excelle in ili e usa les anc ta u li
altri lingues ne have les. Li lingues angles, german e frances
ordinarimen conserva li latin form, ma anc ci on posse vider provas de
autonom formation, quam p. ex. in li F sou (s)-, a-, ex-, specialmen in
li nov derivationes e in li vivent omnidiari paroles. Do it ne vell
esser nullmen ínnatural o despermisset, si anc in ti dominia on vell
provar regular li usation secun unitari vidpunctus.

Ci nu aperte se du vias:

// XXX FIXED: 2019-06-17: Li original esset «1) On seque li latin
// metode», ma li duesim via ne esset marcat talmen, ma per «Li duesim
// metode…».  Dunc, «1)» esset deletet.

On seque li latin metode conosset in li scientie e anc tre sovente
usat in A D F. To vell esser unitari, e conform al metode de Latino sine
Flexione. It es, on defini, in quel casus on usa li plen form, in quel
li assimilat e in quel li acurtat (elisionat) form, p. ex. con-, col-,
co-.

// XXX NOTE: li marca original de págine -158- esset in li sequent
// paragraf:

Ma quam on posse vider in li supra exposit tabelle li regules del
assimilation ne es unitari; ili varia che chascun son, e in chascun
preposition. Sammen li abreviat formes. Per altri paroles, to representa
un tal desfacil e caotic metode, que almen yo til nu ne ha posset trovar
un unitari general regul, quande usar li plen form, quande
assimilativ formes e quande li acurtat. In omni casu on va conceder que
li metode de ti composition va far desfacilitás al slaves, ugro-finnes,
orientales e mem al minu instructetes ne solmen del germanes ma anc del
angleses e romanic nationes, p. ex. li hispanes.

Li duesim metode vell esser trovar un practic compromiss, quel vell
esser si ne absolut scientic, ni rigoros, tande almen un poc plu facil
por non-latinistes.

Por orientales, slaves, etc it vell esser naturalmen lu max simplic, si
on vell posser sempre usar li plen form del preposition; p. ex.
conbatter, conposition, conidealist, disgression, disvagar, disfusion,
exlaborar, exdentat, exradicar, ínmortal, ínlegal, ínnobil,
inmatricular, ínreal, subposir, subpender etc.

In fact in li lingue hispan existe ja comensas in ti direction:
conllevar, conmemorar, conmensal apu comensal, conmiliton,
conmiseration, conmutation, conregnante, ínlegible, ínmaterial,
inmersion, inmortal, inmunidad, innoble, disforme, disminucion.

Advere on posse dir que mult paroles vell sonar tre haccat e cacofonic,
p{dot} ex. exlaborar, exradicar etc. Ultra to on posse adducter que in
multissim paroles li sentimente de composition ja de long ha perdit se,
e ne es sentit plu.

Pro to forsan li max simplic e facil expedient in ti desfacil question
sembla esser li sequent metode:

In omni casus u on senti (o vole sublinear) li idé del composition on
usa li clar plen form. Apu ti plen form on posse usar anc li acurtat co-
(con), di- (dis), e- (ex), i- (in), [o- (ob)], su- (sub), tra-
(trans), si per tal maniere on recive paroles plu simil al comun
usation, p. ex. co-idealist, co-laborar, comision, conex, corespondent,
coruption, di-ferentie, difusion, digresion, divergent, edentat,
emerger, eradicar, efeminar, ilegal, irational, ofender, suspirar,
suposition, traduction etc.

Tande li analogie vell postular supresser li duplic consonantes anc in
li altri casus u on ja ne senti li composition. To vell in fort gradu
simplificar li usation e anullar li hodial hesitation che li mult
persones queles plu ne memora li latin etimologie.

Scientistes e erudites forsan va revoltar pri mutilation de sacrosant
international paroles, ma ili oblivia que ti internationalitá es
principalmen A D F e scritiv, in li pronunciation ili ne lude un role.
Adplu li lingue international ne es solmen por li erudites de grand europan popules, ma
anc por li altri homes, do omni facilisationes e regularisationes
possibil deve esser fat, si noi ne ariva per to a ínnatural e hideos
formes, e li recivet formes presc omnis es identic al hispan.

Ma on deve memorar que to quo ne existe in A F ancor ne es ínnatural, e
que Occidental ne es un mixtura de A F, ma un autonom lingue
international.

Advere on posse replicar, que li duplic consonantes posse haver anc un
rol indicatori: Si on ne conosse li parol de su propri lingue, li duplic
consonantes strax averti li leente, que ci il have un composition con un
del prepositiones. Ma tande on vell dever scrir li duplic consonantes in
omni casus de combination con prepositiones quam in italian, e ne quam
in L A D F, p. ex. abbassar, abbatter, abbreviar, abbordar, accomodar,
accompaniar, accustomar, ammassar, ammirar, ammonition etc.

// XXX NOTE: li marca original de págine -159- esset in li sequent
// paragraf:

Por li letura tal metodes forsan vell esser cert facilisation, ma por
rect scritura yo dubita que to vell esser tre comod e yo time evocar un
cáos, proque on nequande vell saver ca li parol usat es un composition
(anc plu ne comprensibil) o un parol primari, p. ex. commun, immun,
addition, allotria, allotrop, alarm, etc.

Naturalmen mult persones, acustomat usar li duplic consonantes va usar
les ínconscientmen, e in fact to ya ne fa necos mal. It sembla do max
simplic abolir in li compositiones con prepositiones li duplic
consonantes e far li composition sive per li plen formes o per li
abreviat tales, e in sam témpor tolerar anc li usation del duplic
consonantes.

Per to noi recive un suficent regulari metode, quel es strax
reconossibil, ne tro lontan del usu del grand nationes, e un procedentie
ja usat in li vastmen expandet lingue hispan.

It es possibil que forsan alqui vell posser trovar un plu bon expedient.
Tande il mey far su propositiones al C.E.L.I.A. (Comité Explorativ
de Lingue International Auxiliari). Ci yo peti ne dissipar li
discussiones pri linguistic questiones in un propaganda-jurnale, quo
posse desconcentrar li yun adherentes e li profan publica, evocante li
fals idé, que it ne vale comensar, studiar o propagar Occidental, proque
it ya ne es stabil e ancor ne pret, durantque on ancor discusse pri
changes. In veritá li majorité de proposit changes ha esset repulset per
C.E.L.I.A., proque ili sive ne esset ancor ne sat investigat, ni mem
bon meditat, sive ne aportat al lingue un serios avantage, sive esset
solmen efluentie de personal gust. Li circulares de C.E.L.I.A. nu ja
es abonnabil por omni interessates, e it es desirabil concentrar li
divers opiniones in un loc, ad saver in li circulares de C.E.L.I.A.
Ultra to ante proposir changes e evocar un sovente totalmen ínutil
polemica, it vell esser bon, presentar questiones pri dubitativ punctus.
Sovente li discussion es finit, si on recive li response, proque in max
mult casus it acte se pri miscomprension o ne sufficent profund
conossentie del lineas directiv de Occidental. Naturalmen mult retuchas
posse e va esser fat, ma mult coses, queles sembla al nov interessates
quam mancas o erras, es profundmen meditat necessitás, e ne posse esser
changeat sin destructer li tot unitari construction. To on mey egardar,
specialmen in ti unesim témpores u li stabilitá e li soliditá de nor
lingue es max necessi. On ne mey succusser li fundamentes del structura.
Li extern politura li vive self va far con témpore.

// Remarca {{{3
==== Remarca

Li precedent articul explica li desfacilitás del decision pri li duplic
consonantes. Pro que li problema ancor ne es soluet, li
Occidental-Union, conform al consilies de sr de Wahl, da libertá in ti
punctu de orthografie. Ma por satisfar li desires del Occidentalistes
queles demanda un unitari scrition recomandat officialmen, li Redaction
preliminarimen e secun possibilitá va usar li assimilat formes con du
consonantes in casus u ili trova se anc in li lingues latin, angles,
frances e german. Per li scrition historic (i. e. sammen per scrir
chronica, psychic, thema, physica, aphel, orthographie, rhythm,
chlorophyll etc) noi justifica anc li pretension pri li pedagogic valore
linguistic de Occidental. In ultra li altri metode, pro esser ancor ne
soluet, have li desavantage que on sovente ne save li límite u scrir un,
respectivmen du consonantes.

[.author]
Red.

// XXX NOTE: ci esset li marca original de págine -160-

// Cronica {{{2
=== Cronica

INTER NOS, official bulletin dumensual del B. O. S. (BRITISH OCCIDENTAL
SOCIETY), august, (abonnament annual por non-membres de B. O. S.: 1
shilling angles per li secretario Eric Bidle, 18 Meadows Lane, Chester,
Anglia). Propagativ lettres, partialmen in Occidental, ha aparit in du
conosset semanal gazettes. (Time and Tide, 24 may; T. P.'s Weekly, 8
junio). Un angles libre de aprension intitulat «Outline of Occidental»,
contenent circa 40 págines, apari in liverationes. Li plen serie es
recivibil contra un franc sviss o egal valore.

[.author]
E{dot} B.

HELVETIA, organ del S. A. P. O. (Sviss Association por Occidental, Adm.
Fred Lagnel, Chapelle, Vd.) Ex li contenete: nr 11: Un problema soluet
in 1907 (Prof. Leau e Occidental) de Prof. Ric. Berger, Barbusse e
Esperanto, Li bon paroles obliviat, Vocabularium illustrat de
Occidental, Li argumentes de sr de Beaufront contra Occidental, Un
combatte contra vent-molines, Nor servicie e informationes, Li munde
rident, Li trist situation de un sved mundlinguist (P. Ahlberg),
Mundcolor-lingue (designation universal identic del colores) de Major H.
Tanner; nr 12: Linguistica amusant de Dr. Aschwanden, nr 13: Li militant
occidentalistes, Li maledit naturalitá, Li lingue tro expandet, Tolero,
Un munde in li alfabete, nr 14: Psicologie del mundolinguist de R. B.

INDEX OCCIDENTAL-FRANÇAIS de Ric. Berger, 38 págines hectographat,
contenent li frequent paroles. Precie sv. fr. 0.50.

SUPLEMENT OCCIDENTAL-FRANCES al RADICARIUM DIRECTIV de OCCIDENTAL de Ad.
Creux, 58 págines hectografat, contenent paroles ne trovabil in li
Radicarium de E. de Wahl. Precie sv. fr. 1,—.

Li autores de ti ci du vocabulariums (recivibil che S. A. P. O.,
Chapelle, Vd., Svissia) comunica que li present aparitiones es solmen
prov-printes con erras e mancas queles va esser evitat in un duesim
edition. Malgré to li du ovres anc in li actual form have utilitá a
franceses por comprension de Occidental-textus.

DER TAG, Wien, 3 august un del max difuset diales austrian, sub titul
«Sprechen Sie schon Occidental?» (Es-que vu ja parla Occidental?)
publica un alegri articul ironios contra Esperanto e tre favorabil por
Occidental. Li redaction junte un alinea scrit in Occidental e finient
per: «… Pluri decisiv experienties in divers landes demonstra que on
posse scrir e parlar Occidental in curt témpore». Li referent declara
que li specimen del Occidental-textu pruva li superioritá de Occidental
al sistemas anteriori e on comprende per to que Occidental durant du
annus de propaganda ha trovat adherentes in plu quam 20 landes ja
organisat in un international Occidental-Union con propri revúe e que li
concurrentie bentost va esser obligat cessar su ignorantie vers
Occidental.

// XXX NOTE: li marca original de págine -161- esset in li sequent
// paragraf:

DER VOLKSFREUND, Cleve (Germania), 18 mai, sub titul «Der Streit um die
Weltsprache» (Li disputation pro li mundlingue) publica un long articul
de Dr. Peipers (Köln). Il di, que li desfacilitá in selection de un
natural lingue quam lingue international (lingue international) es causat
precipue per que chascun nation vole defender su «national prestige». Un
constructet lingue posse evitar ne solmen ti ci desfacilitá ma anc
divers desfacilitás del aprension (génere grammatical, complicat formes
de conjugation etc.) Li paroles international deve esser li fundament
del lingue international, quo ja ha dit Lott e Liptay in li secul passat. Ma li autor
de Esperanto ha tro negliget ti pensa pro un exagerat regularitá secun
un artificial schematisme. Li inventores del divers projectes de lingue international
ne successat subordinar al regules li mult paroles completmen
international; on ne posse presentar derivates: exploder -- explodion o
exploser -- explosion etc. Ti problema es soluet in maniere contentativ
per li sistema Occidental.

DAS NEUE REICH, semanale por cultura, politica e economie national,
Wien-Innsbruck-München, nr 38, 22 junio, recense Cosmoglotta in
favorabil maniere e sublinea li avantage de Occidental que it in
contrast a Esperanto, assimila se li natural formes del vivent lingues
in max alt gradu possibil.

TAGESBOTE, diale, Brno (Brünn), Tchecoslovacia, 15 junio, con simpatie
raporta pri li articul de E. Pigal «Nor scoles -- Latin e lingue
international» in «Ingenieur-Zeitschrift» (nr 8, Teplitz-Schönau),
emfasente que Occidental sin dúbita es ínmediatmen comprensibil a omni
universitanes (D Akademiker), sin studie anteriori, quo li redaction
qualifica quam avantage cardinal. In plu it constata que li aprobation
de Occidental per conosset linguistes es un injoyant facte.

[.author]
E{dot} P.

ŠKOLA
MĚŠŤANSKÁ (Scole
civil), Praha, in su nr 18 publicat denove un curt recension de nr 4 de
Cosmoglotta de J. Podobský con li information pri li morte de J. F.
Khun.

[.author]
J{dot} Pd.

ÉCOLE MODERNE de Commerce et de Langues, Strasbourg, li director de
quel, sr G. Bohin, es conosset a nor letores quam secretario del
Occidental-Societé de Francia, in su section lingual nu have leciones
anc por Occidental, ultra frances, angles, german, italian, hispan.

DER FREMDSPRACHLER, revúe por cultivation de lingues, organ del German
Union por Lingues extran (Deutscher Fremdsprachlerbund), Berlin, junio,
julí, august, in exchange contra nor anuncia, inserte reclame por
Occidental e Cosmoglotta.

[.author]
E{dot} P.

In PARIS MIDI Maurice de Walleffe, pledante por li Union de Europa, dí:
«Si in tot Europa on vell leer li sam gazettes quam to es in Chicago,
San Francisco e New York, queles es plu lontan inter se quam Paris,
Berlin e Roma, on vell haver sempre ancor disputes pri electiones,
economie, higiene e religion, ma ne vell exister guerres; on vell posser
unir se pri omnicos in avan.» Ma to suposi que li gazettes vell esser
scrit in li sam lingue partú comprensibil, i. e. in Occidental. Es-que
Maurice de Walleffe ancor ne conosse Occidental?

[.author]
Ax. W.

// XXX NOTE: li marca original de págine -162- esset in li sequent
// paragraf:

In SCHOLA ET VITA, nr 6, 7, sub titul «Interlingua es pro omnes et non
solum pro latinistas» li redactor sr Mastropaolo contradí al opiniones
expresset in Cosmoglotta que Latino sine Flexione es solmen
por latinistes e un micri circul de idés. Il opine que
Schola et Vita es li sol «revista»footnote:[Esque ti parol es latin?
Esque it es international? In quel lexico
un non-latinist volant scrir Latino sine Flexione vell trovar it, malgré li
existentie de Interlingua ja depos plu quam 20 annus?]
quel ne have contenentie
interlinguistic, ma ha eat in li practic usation de Interlingua, e
asserte que it es comprensibil e usabil por scritura anc de
non-latinistes. Ma si on examina li liste del socios del Academia pro
Interlingua, on trova ta solmen erudit persones, precipue con studies
superiori. Quo concerne li «immediato intelligibilitate» on deve
dubitar, es-que un non-latinist va comprender «copia et varietato de
articulos», quel significa ne «copie» ma «multité», sammen: disce, i,
oporte, idoneitate, divitiae, sci es paroles mort del antiqui latin e ne
comprensibil a non-latinistes. Li parol «i» null non-latinist e mem mult
latinistes ne va posser identificar ni trovar in un latin lexico! Li
non-latinist deve aprender in Latino sine Flexione centenes de ínregulari
participies e sovente anc antiquat present-radicas. It es suficent leer
li humoristic angul de Schola et Vita por vider li tot pesositá de L. s.
F{dot} Forsan por li catolic prestre, acustomat al latin, to posse semblar
suficent usabil, ma por li pulsant vive modern it es tro pesos. Ma li
principal manca, li ínpossibilitá de propri derivationes e
nov-formationes, li sol criterie de vive in un lingue, sr Mastropaolo ne
posset refutar, il contenta se per negar su necessitá: «Regulas de
derivatione non es necessario, nam quasi semper vocabulo derivato es
internationale». To es un profund erra. Chascun qui ha sequet li vive
del lingues durant li ultim 20 annus, va constatar li grandissim númere
de nov expressiones e noviformationes in quasi omni lingues. Un lingue
quel ne possede ti potentie, es mort, e posse solmen vegetar in su
anteyan límites ma ne conquestar nov campes de aplication. Per ti
confession (li uva es acid) de ínpossibilitá de nov derivationes, nor
tese es do justificat. Naturalmen ti diferentie de opinion nullmen
implica alcun adversitá; in contrari, noi pensa que chascun erudit
adherent a Latino sine Flexione es un acquisition por nor comun idé de un lingue international, pri
quel noi posse joyar. Ma yo pensa que nor critica esset plu just e
ínpartial quam ti de seniora Pankhurst pri Occidental, publicat in su
libre pri lingue international, quel contene direct fals dates e miscomprenses pri
Occidental, durant que noi enuncia un judicie general motivat per li
enunciationes del adherentes self de Latino sine Flexione. Li futur va monstrar,
esque it es fals.

[.author]
E{dot} W.

ESPERANTO EN NIPPONLANDO, Tokyo, nr 45, 46, ocupante se pri li recent
historie del lingue international (Ido, Interlingua, Novial, Occidental) oposi a
Occidental li idé de un «Oriental». Nu, li nómine ne fa it. Til hodie
nequi ha respondet a nor question: per quo Esperanto es plu oriental o
plu mundlingue quam Occidental? Esperanto es solmen plu artificial quam
Occidental, ma in su natural elementes Esperanto, sam quam Occidental,
es fundat solmen sur lingues occidental. Ples leer in Cosmoglotta anc li
articules relatent: «Oriente occidental» de japanes Dr. S. Nishi (nr
49), «International o Romanic» de E. de Wahl e «Occidental e Mundlingue»
de japanes Prof. K. Asakawa (nr 57).

[.author]
E{dot} P.

// XXX NOTE: li marca original de págine -163- esset in li sequent
// paragraf:

«MALFERMO DE INTERNACIA ESPERANTO-MUZEO». Sub ti official titul un
international archive de lingue international esset apertet con public
solemnitás li 1 august in «Oesterreichische Nationalbibliothek», Wien.
President del Austrian Republica Wilhelm Miklas inaugurante li muséo
enunciat que li homanité civilisat besona un lingue international quel
es facil tam in comprensibilitá quam in aprension e si Esperanto satisfá
ti condition, noi posse solmen salutar it. Yes, si …! -- Li director
del «Muzeo» communicat al Occidental-Union que ti institute es consacrat
a omni sistemas de lingue international e que it have anc un section por Occidental.

[.author]
-i-

// XXX TODO Confirmar atinget/attinget (esset tipperra "attnget"):

Sr A. MICHAUX, organisator del unesim congress de Esperanto in Boulogne
sur Mer, Francia, autor de Romanal e amic de nor movement, ha attinget su
70esim die de nascentie. Noi transmisse le cordial gratulationes e
bondesires por ulterior fructuos labores in li camp del lingue international.

[.author]
Red.

'''

Un folie de print-erras in li MANUAL DE CONVERSATION ha aparit. Ples
demandar it per sr G. Bohin, 7 Place de Bordeaux, Strasbourg, Francia.

[.author]
L{dot} M. de G.

// Humanistes {{{2
=== Humanistes

[.author]
de Roda Roda

Noi possedet in Austria ante mult, mult annus un tre prudent, erudit
ministro militari, li generale baron de Kühn. In annu 1866 il defendet
Tyrolia contra Garibaldi per un manuade de tiratores tyrolesi; il ha
scrit tre prudent libres; un fin talent e tre capabil mann, un excellent
hom. Homeros e Horatius esset su permanent companes.

Unquande esset session de ministros sub presidentie del old imperator.
Li ministro de instruction … yo crede que Strohmayer esset su nómine
… defendet emfatic- e ardentmen, ya, ardentmen li humanistic gimnasie.

«It es un fabul», il clamat, «que li saventies acquisitet sur li banc
del scol es ínutil por li vive, que ili quam ballast es forjettat del
memorie, que ili es perdit. Li classic lingues da al intellectu
profundore, richess, elasticitá».

Li ministro de instruction finit su panegyre per un ardent apell al
imperator:

«In li question del humanistic gymnasie yo desira har victet!».

Silentie inter li ministros.

Li generale Kühn, meditante a Strohmayer: «… desira har victet, … to
es li «optativus perfecti»; qualmen to es dit in grec, excellentie?»

Strohmayer rubijat til ultra li oreles.

// XXX NOTE: ci esset li marca original de págine -164-

E Kühn in su quietá ínperturbabil: «nikéo, neníkeka, nenikékoimi …,
ne-ver?».

Li old imperator Francisco Joseph ne possedet humor; il havet custom ne
rider.

Ma ci-vez, on di, il ridet.

[.author]
Trad. W. Blaschke.

// Maestro in su profession {{{2
=== Maestro in su profession

Li director de jurnale, (ingageant un reportero): «E si vu vell dever
scrir un articul pri un tema quel vu ne conosse, qualmen vu vell
comensar?»

Li reportero: «Noi aprende de un tre serios fonte …»

Li director: «Excellent … e qualmen vu vell finir?»

Li reportero: «Noi vell plenar li columnes pri ti ci thema, ma li manca
de loc …»

Li director: «Excellentissim, yo ingagea vos».

[.author]
Trad. L. M. G.

// Miscellanies {{{2
=== Miscellanies

Li metric sistema in USA es «admisset» per un act del congress in annu
1869{dot} Ma it ancor ne es oficialmen introductet ta tam poc quam in
Anglia, {asterisk}benque (= quáncam, malgré que) it es usat de omni scientic
laboratorias e del total industrie electric. Anc li departement militari
e marinari e li grand hospitales usa it. It plu e plu intra anc li
fabricas. Apartmen ta u on labora con liquides, on prefere it al
complicat sistema del gallones, barrels, quarters, pints e bushels. Tot
industries plu e plu inclina al metric sistema, p. ex. li horlogeríe, li
juveleríe, li industrie del optica, radio e aviation. In altri branches
de fabrication es ductent grand firmas, p. ex. Goodyear Tire and Rubber
Company, Baldwin Locomotive Works, De Laval Separator Company, e Library
Bureau. «The Metric Association» directe li tot movement por
introduction definitiv e official del metric sistema; it edite un propri
revue «The Measurement». Li oposition es representat per li «American
Institute of Weights and Measures», quel, sam quam li Metric
Association, have su sede in New York.

Secun «Umschau», XXXIII. 20.

[.author]
E{dot} P.

****
Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.
****

// Cosmoglotta A 65 (1929-10) {{{1
== Cosmoglotta A 65 (1929-10)

Annu VIII -- Octobre 1929 -- Nr. 65 (10)

ifdef::original-tocs[]

// Contene {{{2
=== Contene

- Complet grammatica de Occidental (2), K. Janotta
- Cronica
- Radio-dramas, Ib Lange, trad. Jan Casse
- Comendat exclamation interruptiv, trad. Engelbert Pigal
- Parol de infant, secun Larousse, trad. J. Colas
- Subventiones al Occidental-Union

endif::original-tocs[]

// Complet grammatica de Occidental {{{2
=== Complet grammatica de Occidental

(1-esim continuation)

// I-esim Capitul: Fonologie {{{3
==== I-esim Capitul: Fonologie

(Continuation)

C{dot} Accentuation

// XXX NOTE: li marca original de págine -166- esset ínter listunes 3
// e 4:

// XXX NOTE: li marca original de págine -167- esset in listun 8:

// XXX TODO: Grass lítteres secun mencionat:

1. Li accentu tonic es situat ordinarmen sur li vocal ante li ultim
   consonant. In li exemples sequent li accentu es indicat per grass
   lítteres (a, e …): crater, doctor, gallin, general, lateral;
   colere, farine, honore, machine, ordinari, semestre, sinistri,
   turbine; lauda, meuble; linea, Austria, diabolerie, galanterie,
   familie, libreria, observatoria, statue; felici, matrice, judicie;
   telegraphar, il telegrapha, il ha telegraphat; constructer, yo
   constructe, yo ha constructet; il nomina, yo considera, it diminue,
   it flammea, il logia, noi mersia.

2. Li finales -bil, -ic (si it es pronunciat [ik]), -im, -ul es
   ínaccentuat e atrae li accentu al precedent síllabe, mem si li
   precedent síllabe es un de ti quar síllabes (finales atonic):
   labil, nobil, possibil, stabil; archaic, etheric, heroic,
   hyperbolic, lexico, laconic, mathematica, prosaic, radica, sideric,
   it significa; anim, bellissim; intim, proxim, triesim, ultim;
   fistul, gurgul, mandul, nebul, popul, regul, vestibul, vocabul, il
   calcula, yo postula; herculic, articul, pedicul, perpendicul.

3. Li finale -s del plurale e li finales -men e -um es ínaccentuat e
   ne have influentie al accentu del céteri parol-parte (finales
   enclitic): doctor, doctores; linea, lineas; statue, statues;
   lexico, lexicos; vocabul, vocabules; hyperbolic, hyperbolicmen;
   rapid, rapidmen; respectabil, respectabilmen; sobri, sobrimen; tal,
   talmen; album, circum, herbarium, maximum, opossum, plenum; albums,
   herbariums, etc. Li finale -men es li acurtat L «mente» (= in li
   sense, in li qualitá), do li adverbies format per -men es quasi
   composites; ergo -men posse reciver un accentu secundari secun li
   5-m articul in infra: respectabilmen, sobrimen.

4. Paroles ne havent vocales ante li ultim consonant es accentuat sur
   li unesim vocale: die, deo, noi, tui, yo ea, (ma: ear), yo lee (ma:
   leer), yo trae (ma: traer), brui, boa, pie, via; plurale: dies,
   deos, etc.

5. In paroles composit (anc in historic composites) chascun parte
   posse haver un accentu tonic secun li regules superior. Si li
   unesim parte (li parol determinativ) es un substantive, adjective o
   li prefix negativ ín-, it recive li accentu principal (accentu
   primari); si it es un particul, it recive o nequel accentu o un
   accentu accessori (accentu secundari). Li duesim parte (li parol
   determinat) recive in li ultim casu li accentu primari. Exemples
   (accentu primari per grass lítteres: á, é …; accentu secundari per
   normal lítteres: á, á …): férrovía (ex ferro-via); málhumorát (ex
   mal-humorat); ínpracticábil (vide in li IV-m capitul inter li
   prefixes). Ma: rétrovenír (ex retro e venir), yo rétrovéni;
   ápplicár, yo aplíca; áttraér, yo attráe; índicár, yo indíca;
   cóntradír: yo cóntradí.

6. In li casus ne conform al regules supra-citat, li accentu es scrit
   (accentu grafic): bonitá, mamá, qualitá; allé, bebé, café, canapé,
   cité, cupé, defilé, epopé, idé, livré, moné, societé; demí, logí,
   mersí; buró, depó, numeró, paletó, plató; cacatú, marabú, menú,
   parvenú, revenú; cacáo, muséo, heróe, revúe; abdómine, ómine,
   (pro)nómine, órdine, págine, rícino, término, órden; céteri,
   cólera, éter, génere, ínter, líber, númere, préter, púer, púber,
   sídere, súper, témpore, tónnere, vésper; cánabe, fílice, hypérbol,
   límite, spíritu, zóbol; in contrari al 2-m e 3-m articul in supra:
   amíc, eríca, formíca, urtíca; ínterim, sublím; parfúm; in contrari
   al regul pri i pos a in li parte B, articul 1: Haíti, país. In li
   plurale resta li accentu scrit: mamás, idés, logís, depós, menús;
   muséos, heróes; númeres etc.

7. On posse usar egal qual accentu grafic: é, é, ê, ma li accentu acut
   (é) es recomandat in prim, in duesim rang li accentu grav (è), in
   contra que li accentu circumflex (ê) deve esser evitat secun
   possibilitá. U accentus ne es accessibil (precipue in majuscules),
   on posse anc posir un apostrof pos li vocale, p. ex. prono'mine,
   caca'o, numero', PRONO'MINE, CACA'O, NUMERO'.

8. On posse omisser li accentu grafic in paroles tre frequent e
   familiari quam amic, femina, inter, pagine, parfum, preter, super
   etc.  In secundari rang on posse omisser it in li casus u it sta
   sur un vocale sequet de un o pluri consonantes:
+
abdomin, erica, genere etc. In triesim gradu on posse omisser li
accentu grafic anc in ti casus u it sta sur un vocale sequet de un
altri vocale: cacao, museo, heroe. On mey, si alquam possibil, evitar
li omission del accentu si it sta sur li ultim vocale, do ne
«qualita», ma «qualitá»; ne «alle», ma «allé»; ne «logi», ma «logí».
In fin, u accentus absolutmen ne es accessibil, o u on nequam vole
usar li remedie del apostrofes secun li 8-m articul in supra (precipue
in majuscules, in titules, affiches etc), it es permisset totalmen
elisionar li accentus. In vocabulariums li usation del accentus grafic
es strict obligatori.

9. Li accentu grafic posse esser usat anc por distinter paroles
   homonym, p{dot} ex. te (pronómine), té (trincage); si
   (conjunction), sí (afirmation pos negation); in- (prefix de
   direction), ín- (prefix de negation) p.  ex.; inscrit {equals}
   scrit in alquo, ínscrit {equals} ne scrit; compara ti prefixes in
   li IV-esim capitul. Sammen on posse distinter per accentu grafic li
   pronómines interrogativ del pronómines relativ; p. ex.; quánde?
   quí?  quó? ú?: quande, qui, quo, u. On posse usar li accentu mem
   sur monosíllabic paroles con vocalic finale (precipue presentes e
   imperatives) por sublinear lor importantie in li frase (accentu
   retoric), p. ex.: dá, dí, fá, stá; yo dá, yo dí, yo fá, yo stá;
   Archimedes dí: «Dá u yo stá, e li terre mover yo vá». Lu sam es
   valid por composites con tal monosíllabic determinat (duesim)
   partes: yo addí, contradí, descrí, refá, transdá; sammen li nómines
   del dies semanal: soledí, lundí, mardí, mercurdí, jovedí, venerdí,
   saturdí.

10. Germanes mey egardar li accentuation deviant de lor custom in
    paroles quam li sequent: doctor, motor, stabil, mobil etc.

11. Franceses mey atenter precipue li accentuation in paroles finient
    per -ic: electric, fisic etc.

D{dot} Separation síllabic

// XXX NOTE: li marca original de págine -168- esset in li sequent
// paragraf:

Li parol-partes juntet per composition es separat in parlation e
scrition secun li modo de composition: atmo-sphere (e ne atmos-phere),
dis-tribution (e ne di-stribution), abs-traer (e ne ab-straer),
con-spiration (e ne cons-piration), con-stant (e ne cons-tant),
su-specter (e ne sus-pecter), sus-pender (e ne su-spender), tran-spirar
(e ne trans-pirar), trans-portar (e ne tran-sportar), ob-stacul (e ne
obs-tacul), obstruction
(e ne obs-truction), re-stituer (e ne res-tituer), tran-scrir (e ne
trans-crir).

Li altri parol-partes es separat secun li regules sequent:

1-m un singul consonant inter du vocales e de un gruppe de consonantes
inter du consonantes li ultim consonant apartene al síllabe secuent:
ba-na-li-tá, va-ria-tion, ve-ri-tá; pen-dul, ver-nis-sar, suc-ces-sar,
sig-nal.

2-m ínseparabil e ergo valid quam un unic consonant es li mutes (c, g,
t, d, p, b) e labiospirantes (f, v) juntet con liquides (l, r), do it es
li pares consonantic bl, cl, dl, fl, gl, pl, br, er, dr, gr, pr, tr,
vr,: bi-ble, ta-cle, spin-dle, va-fle, spin-gle, po-ple, cu-cum-bre,
ma-crel, qua-drat, mi-gren, le-pra, split-tre, po-vres-se. Germanes mey
egardar que sp e st ne es ínseparabil in Occidental, do on scri:
mes-pil, ves-tir.

Li regules superior es valid por li pronunciation e have importantie por
constatar li quantitá del síllabes secun li regules dat in li sequent
parte E; ma in scrition e parlation un partition quelcunc es tolerat:
atmos-phere, si-gnal, quad-rat etc. Ma in printa it es recommendabil
aplicar li regules superior por li síllabic separation.

E{dot} Quantitá vocalic

Por constatar li quantitá del vocales on deve distinter síllabes «apert»
e «clus»; apert es tales queles fini per un vocale, p. ex.: ca-ra,
fra-se, pa-tre; clus es tales queles fini per un consonant: car-re,
tas-se, ves-tri.

Li vocales accentuat in síllabes apert es long (marcat: â, ê …): idê,
marabû, herô-e, câ-ra, frâ-se, râ-me, â-nima, pâ-tre, mâ-nu, juvelê-ro,
tâ-ble, lê-pra, bî-ble, pô-ple. Li vocales accentuat in síllabes clus es
curt (marcat: à, è …): càr-re, tàs-se, ràm-me, sès-tra, princès-sa,
lùc-te, metàll. Si li accentu tonic es situat sur un clus síllabe final,
li vocale es tamen long, si li síllabe fini per un unic consonant:
natiôn, rigorôs, datîv, nationâl; ma li son duplic de x vale quam du
consonantes e acurta pro to li vocale precendent: stráx, sufíx, sufíxes.

Li vocales ínaccentuat es sempre demí-long o curt; i e u in quelc casus
es mem consonantic quam y e w, qualmen es monstrat in supra che li
pronunciation del vocales (B. 1).

Li frequent monosíllabic paroles grammatical (articul, pronómines,
prepositiones, conjunctiones) es curt: lí, ún, nós, lés, dé, cón, é, má,
qué, és, há, vá, pér, prí etc.

// XXX NOTE: ci esset li marca original de págine -169-

F{dot} Textu exercitiv

Remarca: Li accentu tonic del curt vocales es marcat in li sequent
transscrition per un accentu grav: à, è… Li long vocales accentuat es
representat per un accentu circumflex: â, ê… Un eventual accentu
primari es indicat per grass lítteres à (curt), â (long)…

Textu{blank}footnote:[Quelc punctus de ti pronunciation ne plu es
actual, ma ili es conservat sin change pro historic motives. Ples
consultar li actual pronunciation in modern libres de aprension. Note
del editor digital.]:

....
Li differentie     radical   inter  Occidental     e omni  altri
lì dìf-fe-rèn-tsye ra-di-kâl ìn-ter òk-tsi-den-tâl è òm-ni àl-tri

systemas     de lingues   auxiliari     consiste     in li
ssüs-tê-mass dè lìn-gwess aw-ksi-lyâ-ri kon-ssìss-te ìn lì

regulari    derivation     del deverbal   substantives       e
re-gu-lâ-ri de-ri-va-tsyôn dèl de-ver-bâl ssub-sstan-tî-vess è

adjectives     per li suffixes      international      -ion, -iv,
ad-žek-tî-vess pèr lì ssuf-fìk-sess ìn-ter-na-tsyo-nâl yôn,   îv,

-or, -ura  adjuntet   al thema perfectic   del verbes   latin,
ôr,  û-ra ad-žun-têt àl tê-ma per-fèk-tik dèl vèr-bess la-tîn,

in quel lingue  existe     plu quam 300      irregulari
ìn kwêl lìn-gwe eg-sìss-te plû kwâm trî-cent ìr-re-gu-lâ-ri

verbes.  Ti desfacilitá       ha esset  tro grand por omni
vèrbess. tì dèss-fa-tsi-li-tâ hà es-sêt tro grànd por òm-ni

inventores     de international      lingues;   pro  to  illi
in-ven-tô-ress dè ìn-ter-na-tsyo-nâl lìn-gwess; prò  tò  ìl-li

circumeat     ti obstacul.    Solmen   de Wahl ha dat li
tsìr-kum-e-ât tì ob-sstâ-kul. ssôl-men dè vâl  hà dât lì

solution     scientific.
sso-lu-tsyôn sstsyen-tî-fik.
....

G{dot} Nómines de lítteres

Quam nómines de lítteres li sequent sembla max convenent:

a {equals} â, b {equals} bê, c {equals} tsê, d {equals} dê, e {equals}
ê, f {equals} èf, g {equals} žê, h {equals} hâ, i {equals} î, j
{equals} džî, k {equals} kâ, l {equals} èl, m {equals} èm, n {equals}
èn, o {equals} ô, p {equals} pê, q {equals} kû, r {equals} èr, s
{equals} èss, t {equals} tê, u {equals} û, v {equals} vê, w {equals}
dûplic vê, x {equals} ìkss, y {equals} üpssîlon, z {equals} dsêd; l'
{equals} èlye, n' {equals} ènye, ch {equals} tshâ (anc tsê-hâ), eu
{equals} ö (o anc ê-û), gh {equals} gê (dûr) (o anc žê-hâ), ph
{equals} latîn fî (o anc pê-hâ), rh {equals} latîn rô (o anc èr-hâ),
sh {equals} shâ (o anc èss-hâ), th {equals} latîn têta (o anc tê-hâ),
zz {equals} tsètt (o anc dûplik dsêd).

// XXX NOTE: ci esset li marca original de págine -170-

H{dot} Classification del consonantes.

.Tabelle del simplic consonantes
[cols="8*^"]
|===
.4+| Secun li loc de articulation
7+| Secun li maniere del articulation
2.2+| mutes (o occlusives o explosives)
4+|constrictives (o continues)
.3+| semivocales
2+|spirantes (o fricatives)
.2+| liquides (o vibrantes)
.2+| nasales
| tenues (o surdes o fortes)
| medies (o sonores o lenes)
| surdes (o fortes)
| sonores (o lenes)

| labiales
| p
| b
| f
| v
| --
| m
| w

| dentales
| t
| d
| ss sh
| s ž (ge)
| l r
| n
| --

| gutturales
| k (c, q)
| g (ga …)
| kh (archi)
| --
| --
| (a)ng(ul) (a)nk(er)
| y

| glottal
| --
| --
| h
| --
| --
| --
| --

|===

On nomina anc sibilantes: ss, s sh, ž (ge); aspirate: h; alveolares: n,
r (li ultim si it es format per li lingual punta); uvulare: r (si it es
format per li uvul).

Li lítteres ne contenet in li tabelle coresponde a sones composit (p.
ex.: z {equals} d + s), o ili es amollat, palatales: l' [ly], n' [ny]. Li
lítteres c, g ante e, i (pronunciation [ts], [ž]) es anc nominat
palatales.

// II-esim Capitul: Flexion {{{3
==== II-esim Capitul: Flexion

A{dot} General remarcas pri li parol-formation

Un parol posse consister ex divers elementes, quam p. ex. nota-librette,
in quel on distinte:

1. du radicas: not e libr,
2. du desinenties: a, e,
3. un suffix (derivativ): ett.

// XXX NOTE: li marca original de págine -171- esset in li sequent
// paragraf:

Li max important parte del paroles es lor tema. Li thema es li rest de
un parol pos elimination del ultim desinentie o ultim suffix. Ma li
radica de un parol es su essential parte,
un element írreductibil, quel servi a formar li paroles per se
self o per juntion con desinenties, sufixes, o altri radicas.

Li sequent exemples va explicar li divers términos del parol-formation.

// XXX FIXME: «ci a e e» -> «ci "a" e "e"»:

Li parol «nota-librette» consiste ex 5 elementes: not-a-libr-ett-e. It
es un parol composit, consistent ex du paroles, li parol determinativ
nota e li parol determinat librette. Si on exclude li radicas not- e
libr- resta li morfemas, it es li desinenties (ci a e e) e li sufixes
(ci ett). Si on exclude li desinenties, resta li thema del parol; ergo
nota-librett es li tema del tot parol, not es li tema del parol nota,
librett es li tema del parol librette. Noi vide que che nota li radica e
li tema coincide, i. e. not.

Li paroles «amar, amator, amore» have li sam radica am. In «amar» li
tema es ama; ci r es li formativ sufix (li desinentie) quel forma li
infinitive, e -a es li formativ sufix (li desinentie) per quel li tema
ama es format del radica am. Li tema ama es anc li form del presente de
«amar» e pro to on nomina ama li tema presentic del verbal radica am. In
li parol «amator» -or es li sufix e amat li tema format ex li radica am
(per li formativ sufixes -a e -t). Li tema amat es li tema del latin
participie perfectic e es nominat pro to tema perfectic. In «amore» li
sufix es -ore e li tema es am; por distinter it del tema presentic e del
tema perfectic, on nomina it tema primitiv. Pro que li tema primitiv am
es ne plu decomposibil; it es anc li radica. Ma ne chascun tema primitiv
es anc un radica, quam monstra li sequent exemple.

In li parol «definition» noi distinte li sufix derivativ -ion, li tema
perfectic definit, li tema presentic defini, li tema primitiv defin, li
radicas de e fin, li sufixes formativ i e t. Do ci li tema primitiv
consiste ex du radicas.

Secun li parol-elementes noi distinte tri species de parol-formation:

1. li flexion per desinenties,
2. li derivation per sufixes,
3. li composition per paroles determinativ.

Un parol format per derivation (it es per adjuntion de un sufix a un
tema) es nominat un «derivate»; li tema de ti derivate posse esser un
radica o self un derivat o un composit. Li nómine «composit» es dat a un
parol format per composition de du o pluri paroles; ti paroles posse
esser self simplic paroles (radicas o radicas plus desinentie) o
derivates o composites.

// XXX NOTE: ci esset li marca original de págine -172-

P{dot} ex. «tippmachine» es un composite, de quel li componentes es tipp e
machin. Ma «tippist» es un derivat, pro que -ist ne es un parol, ma un
sufix addit al parol tipp. Li parol «exterritorialitá» es composit e
derivat; su componentes es li paroles ex (preposition) e territorial
(adjective), a queles es juntet li sufix -itá. «Territorial» es derivat
del tema territori (del parol territoria) per li sufix -al. Territori es
ne plu analisabil in Occidental, ma in latin it deriva se del radica
terr- per li suffixes -it e -ori. Li parol «ínfinitesimal» consiste ex
li prefix ín (parol determinativ), li radica fin, li desinentie i e li
sufixes t, esim, al (do: in-fin-i-t-esim-al).

Li derivation e li composition es tractat in li sequent capitules (III-m
e IV-m capitul). Li present capitul contene li flexion, i. e. li
parol-formation per desinenties.

B{dot} Desinenties

Li flexion es fat per li desinenties, i. e. grammatical finales, queles
es usat por eufonisar o preciser li substantives, adjectives, adverbies
e verbes. In li finales grammatical noi distinte du gruppes:

finales queles es juntet solmen al tema primitiv, i. e. li desinenties
primari: -a, -e, -i, -o, -u, -um; nominat anc «nuanciant finales»;

finales queles es anc o solmen juntet al tema primitiv plus un
desinentie primari, i. e. li desinenties secundari: -r, -s, -men, -li.

In li derivation e composition li desinenties secundari es sempre
eliminat, li desinenties primari max sovente.

Remarca: On nomina sovente li desinenties anc suffixes, i. e. sufixes de
flexion. Advere precipue li desinenties -li e -men have un aspect quasi
de sufixes (derivativ) (pro esser etimologicmen originant del paroles A
like, resp. L mens). Ma secun li definition quel noi dat al parol
«desinentie», i. e. parol-formative ne permissent un ulterior derivation
con li suffixes anexibil al thema primitiv, o per altri paroles «morfema
ne formant un tema primitiv», secun ti definition anc -li e -men es
desinenties e lor anexion es un «flexion».

C{dot} Desinenties primari

// XXX NOTE: li marca original de págine -173- esset in li sequent
// paragraf:

1{dot} -a. Ti desinentie significa in prim li sexu feminin, i. e. li sexu
generic del extension del rasse e ergo in sense metaforic
alquo extendet, un activitá, loc, témpore, alquo general, universal,
colectiv, generic, li resultat de un action, ma anc altri paroles secun
usu international.

P{dot} ex.: (a) sexu feminin: americana, amica, bella, bellissima, cavalla,
dormienta, femina, filia, francesa, germana, primadonna, richa, russa,
studenta e li derivates per li sufix -ess-a (ples vider les in li III-m
capitul, parte B);

(b) activitá: li derivates per li sufix -da (vide in infra);

(c) loc: cámera, plazza, strada, via, e li derivates per li sufixes
-i-a, -eri-a, -ier-a, -ori-a (vide in infra);

(d) témpore: carema, clocca, epoca, era, pasca, e li derivates per -da,
mentionat ja supra che (b), queles have sovente anc li signification del
témpore del activitá;

(e) alquo extendet, general, universal, collectiv: alinea, aqua, cólera,
firma, gala, irredenta, liga, linea, pasta, posta, pressa, publica,
republica, saliva, secta, tara, terra, terracotta, e li derivates per li
suffixes -al'a e -ic-a;

(f) un resultat: li derivates per li sufix -ura, (vide les in infra); p.
ex. dressura, sculptura etc.

(g) altri paroles: boa, cornea, eríca, formíca, lama, paria, salva,
sepia, soda, urtíca, sofa; e precipue li paroles grec finient per -ma
con li derivativ tema finient per -mat (vide in infra in li III capitul,
parte A), p. ex. astma, dogma, magma, panorama, problema, rheuma,
sistema, thema.

Li finale -a es usat anc por li tema presentic del verbes finient in li
infinitive per -ar e anc por li verbal substantives derivat de ti verbes
e identic con lor tema presentic; tal substantives expresse un singulari
eveniment, un curt, simplic action; p. ex.: li pluvia del verb pluviar,
li pecca de peccar, li pensa de pensar.

2{dot} -e. Ti desinentie es usat:

// XXX NOTE: li marca original de págine -174- esset in li
// paragraf de exemples del listun c:

a. quam general, neutral finale, sovente ínobligatori, del substantives
(ne havent un altri desinentie) sin special signification, pro eufonie o
distintion de simil paroles, precipue por distinter li substantives fro
li adjectives;

b. quam finale de adjectives de queles li tema fini per -i;

c. quam finale del participial adverbies activ.

Exemples:

a. Substantives: general o generale, lamp o lampe, uniform o
uniforme. On usa avantageosimen -e sempre por li substantivic derivates
per -al, -in, -iv e anc -ari, queles da in general un sense adjectivic:
centrale, circulare, directive, finale, gelatine, locomotive, normale,
singulare. In
mult casus li desinentie -e es sempre usat pro motives de eufonie o
pronunciation: astre, avantage, centre, fibre, image, matrice, patre,
salice, theatre, temple, voce; li plurales con li sufix -age: foliage,
plantage; li derivates per li suffix -ie (vide in III, B); anc familie,
lilie, heróe, revúe, in plu in li plurale, vide in infra che -s.

b. Adjectives: ebrie o ebri, pie, proprie o propri, rancie o ranci,
sobrie o sobri, varie o vari; ti -e apari sempre in li derivates de ti
adjectives per li suffixes -tá e -té (vide in infra in III. B).

c. Participial adverbies; adjectivic participie: cantant; adverbial
participie: cantante (ne: cantantmen); p. ex.: Senior Paul intrat
cantante.

Li finale -e es usat anc por li tema presentic del verbes per -er e por
lor verbal substantives: lucer, (li lamp) luce, li luce (del lamp);
conflicter, ili conflicte, lor conflicte.

3{dot} -i. Ti desinentie significa adjectives, con exception de tis queles
have li finale tematic -i (vide in supra che -e); on usa ti desinentie
ne obligatorimen, ma solmen in cert casus. On di sempre: dulci, feroci,
felici, sagi, savagi, vivaci, pro li pronunciation del g e c, quo vale
por omni temas finient per g e c sibilant; sovente pro eufonie: altri,
albi, omni, pigri, salubri; sempre con li suffixes -ari e -ori:
regulari, imperatori; ma anc in altri casus por evitar un confusion con
li infinitive: amari, avari, fieri, sinceri.

Do on mey usar ti finale solmen, si it es necessi; it apari sovente quam
vocale eufonic in li derivates per -tá e -té: bon, bontá e bonitá,
quant, quantitá (vide in infra che li suffixes -tá e -té).

Li vocal -i es anc li finale presentic del verbes per -ir: abolir,
aboli; finir, fini. Ma lor verbal substantives ne fini per -i, ma per -e
o -ie: fine, perde, dormie.

4{dot} -o. Ti desinentie significa in prim li sexu masculin e in sense
translatet lu concret, material, special, individual. Do ti desinentie
es quasi li complement del desinentie -a. Ma it ne es necessi junter ti
finales a omni vivent entes, p. ex. it ne es necessi dir patro e matra
pro que patre e matre es ja definit in su sexu per li sense self.

Exemples:

// XXX NOTE: li marca original de págine -175 esset ínter listunes a e
// b:

a. sexu masculin: americano, amico, bello, bravo, cavallo, dormiento,
filio, franceso, germano, richo e li derivates per -ario e -ero (vide in
infra in III. B).

b. altri paroles: brutto, cacáo, cargo, caseo, conto, corpo, cosmo,
cranio, dynamo, foco, fresco, hordeo, humo, lago, lexico, muséo, posto,
radio, tempo, término, torso, veto etc. e li derivates per li suffix
-ier-o (vide in li Ill-m capitul).

5{dot} -u. Ti desinentie significa alquo abstract, neutri, un relativitá,
un statu factic con li tema perfectic (v. III. A): acter, act, actu;
proceder, process, processu; star, stat, statu. Compara anc in infra in
li derivation (III. B.) li suffix -at-u.

6{dot} -um. Ti desinentie (ínaccentuat) have un signification concret e
deriva se del latin finale -um del substantives neutri del 2-m
declination: album, maximum, minimum, pensum, plenum, serum e li
derivates per -ari-um (vide in li III-m capitul). Que -um es un
desinentie, on remarca per li derivates e composites u it desapari, p.
ex.: maximal, minimal, plenari, seroterapie etc. On posse junter ti
finale anc a chascun tema adjectivic por expresser li general idé de un
qualitá: li bellum (= lu bell; vide VI. A.), i. e. li idé de bell, alquo
bell; sammen li bonum, li novum, li verum etc.

D{dot} Desinenties secundari.

// XXX NOTE: li marca original de págine -176- esset ínter listunes 2
// e 3:

1. -li. Ti desinentie (derivat de A -ly) es li ínobligatori finale del
   adverbies derivat de non-adjectives, anc participies e numerales;
   p{dot}  ex.: noctli (= in nocte), unesimli (= in unesim range). Ma
   preferibil, pro plu ímmediat comprension, es sempre li analitic
   maniere de expression, p. ex.: in sam témpore (samtemporli), per
   pedes (pedli), in part (partli), per hasard (hasardli), donar quam
   un rey (… reyli), in fact (factli), in fine, o finalmen (finli).

2. -men. Ti desinentie (derivat de L mens, correspondent a F ment, I S
   P mente, Prov. men, do scrit quam in provenzal) es li ínobligatori
   finale del adverbies derivat de adjectives. It es enclitic; to es,
   it ne transloca li accentu del parol a quel it es juntet; vide che
   Pronunciation I. B. Exemples: clar: clarmen, ver: vermen; egalmen,
   lentmen, naturalmen, sammen, sistematicmen; ordinar(i)men,
   regular(i)men; festivmen; ambitios(i)men, conscientios(i)men;
   equitabilmen, esperabilmen; notorimen, obligatorimen; constantmen,
   conscientmen, evidentmen, independentmen, recentmen; detal'atmen,
   repetitmen, conossetmen (= quam it es conosset). Anc ci li analitic
   stilisation in cert casus es plu clar e plu elegant, p. ex.
   propulset motoricmen {equals} … per motor; illuminat electricmen
   {equals} … per electric(itá) etc.

3. -r. Ti desinentie indica li infinitive e es usat solmen pos li
   vocale del tema presentic; támen it ne posse esser regardat quam
   sufix, pro que on ne posse formar derivates del infinitive;
   exemples: pluvia, pluviar; pensa, pensar; luce lucer; conflicte,
   conflicter; compati, compatir; demoli, demolir; fini, finir. On ne
   vive por manjar, ma on manja por viver. -- Li question quel
   desinentie es anexet al tema primitiv del verbes por formar li tema
   presentic (esque a, e, i) e in plu li infinitive etc, apartene al
   derivation; ergo ti tema es tractat in li sequent capitul (III.
   A.). Compara anc in infra che li «Verb» (Vl-m capitul, parte F).

4. -s. Ti desinentie significa li plurale e posse esser anexet ne
   solmen al finales vocalic, ma anc al temas finient per consonantes:
   rosiera, rosieras; femina, feminas; amica, amicas; lingue, lingues;
   patre, patres; germano, germanos; annu, annus; mensu, mensus; logí,
   logís. -- Pos li temas finient consonanticmen on prefere intercalar
   -e-: nation, nationes; uniform, uniformes; cavall, cavalles; parol,
   paroles; film, filmes; sport, sportes.

On ne intercala -e pos c e g, por ne mutar li pronunciation dur de ti
consonantes; do: amics, bancs, blocs, boccs, discs, flancs, floccs,
moscs, paccs, plancs, roccs, storcs, truncs, turcs, verucs, vessics;
diphthongs, flags, fugs, hags, plugs, rugs, segs, vergs etc; ma it es
permisset dir: amicos (in sense comun), bancas, bloccos, boccas, discos,
flancos, floccos, moscas, paccas, plancas, roccas, storcos, truncos,
turcos, verucas, vessicas, diftongos, flagas, fugas, hagas, rugas,
segas, vergas etc, o minu recomandabil per un remedie ortografic
(compara anc li V-m capitul): amikes, bankes, blokes, bockes, flankes,
flockes, moskes, packes, plankes, rockes, storkes, turkes, verukes,
vessikes, diphthonghes, flaghes, fughes, haghes, plughes, rughes,
seghes, verghes etc. Ma in vice de pisc, piscs (o piscos, o piskes), it
es forsan preferibil dir (analog a fasce, fasces): pisce, pisces
(compara I pesce, pesci, S pez, peces, P peix, peixes). It es un punctu
del programma del Occidental-Academie recomandar un de ti divers
possibilitás formar li plurale del substantives finient per c, g.

Pri li accentu ante li pluralic -s vide in supra in li I-m capitul,
parte D.

// III-esim Capitul: Derivation {{{3
==== III-esim Capitul: Derivation

// XXX FIXME: Confirmar, ca it manca.

(seque)

// XXX NOTE: ci esset li marca original de págine -177-

// Cronica {{{2
=== Cronica

LE QUOTIDIEN, Paris, un del max difuset diales de Francia, li 29 julí,
pos har presentat Esperanto e Ido in du anteyan articules, publica un
textu por Occidental de sr L. M. de Guesnet, Presidente del
Occidental-Societé de Francia, quel ha evocat sensation. Li 15 august,
sr de Lajarte, membre del «Lingva Komitato» del «Universala
Esperanto-Asocio» responde per un articul defensiv. Li 24 august apari
un anihilant replica de sr G. Bohin, Secretario del Occidental-Societé
de Francia, con indication de adresse por informationes pri Occidental.
Li consequentie esset mult questiones ex li circul de letores, inter ili
li adhesion de sr L. Ravasse, ex-consul de Italia e director del «Expert
français». Li 30 august «Le Quotidien» denove insertet quelc lettres pri
lingues international, inter ili un interessant noticie de L. Lecomte,
quel di: «Sur li principie de Esperanto on posse far un grand quantité
de lingues. Sur li principie de Occidental it es impossibil etablisser
un duesim pro que Occidental es fundat sur li maximum de
internationalitá, ne solmen in li vocabularium ma anc in li flexion e
derivation del paroles». Seque li textu in Occidental: «Li aparition de
Occidental significa un revolution in li historie del lingue
international. It es vermen li democratic latin. Sin pecunie, sin
reclame, solmen per su intrinsic qualitás, Occidental va conquestar e
entusiasmar numerosi ancian partisanes de altri sistemas». Li redactor
sr Robert Bobin comunica que li discussion continua e que poy li gazette
va prender partie al question. Noi cordialmen gratula li comité del
frances Occidental-movement pro li remarcabil successes de su bon
preparat actiones.

[.author]
-i-

Nor energic coidealist e collaborator sr E. Berggren denove ha scrit un
long articul in FOLKSKOLLÄRARNAS TIDNING (jurnal del primari
scol-preceptores), nr 29, sub titul «Foren paroles in li primari scol»,
u il tractat li pedagogic question pri li international paroles e li
optim metode dar al scoleros un ver instruction de ti object. Il
accentuat li grand pedagogic valore de Occidental e li imens importantie
de ti lingue por li education.

// XXX NOTE: li marca original de págine -178- esset in li sequent
// paragraf:

Samtemporanmen SVENSK LÄRARTIDNING (sved jurnal de preceptores), nr 34,
contene un articul, «Li lingue del paroles
international», anc ti de sr Berggren. It es un explication del
principies de Occidental e un comparation inter ti lingue e Esperanto.

[.author]
C{dot} E. S.

// Radio-dramas {{{2
=== Radio-dramas

[.author]
de Ib Lange.

Li cause que presc nequi ex nor professional scritores vole o audacia
composir dramas por radio-representation, es probabilmen partmen li
practic que it es poc lucrativ e que tal ovres es tre transitori in lor
form, partmen que lor limitat form ne da liber camp al fantasie, ma
solmen lassa spacie a un particulari strict dialectica, un presc
abstract exchange de idés inter tre poc persones ínvisibilmen present.

Que li telefon poc a poc ha obtenet un presc fix plazza in modern
realistic dramatica, certmen es debit al facte que it es por li
dramaturg un extrem util instrument por promotion e fension e anodament
del dramatic fil de su spectacle. Li telefon fa li desfacilmen movibil
scen quasi plu mobil, it reparti li voces e elarga li horizont e per to
li ilusion, aprofunda li psicologic perspective. Nu si on inversmen
figura se li dramaturg, deprivat de omni altri tecnic remedies (luce,
colores, decorationes, mimica, plastica e perspective) quam just li
telefon transformat a mecanic infortiator de son (alt-parlator), alor on
have aproximativmen li desesperat situation del dramaturg avan li
radio-representation. Il es a regardar quam un specie de spiritual
ventriloquist, qui per li sol replica deve esser capabil illuder quam
pluri diferent persones in diferent situationes, sin que ti persones
have altri libertá de movement quam li nuancie-registre de lor voces.

Quantcunc il es secundat de habil actores, támen su situation es tre
desfacil. Su radie de action es ínfinitmen restrictet, su fantasie
continualmen incontra obstacules. Tam long quam il move se in li dialog,
it es passabil, ma strax quande intra un triesim person, it es mal. O un
ex li conversantes deve advertir li ariva del triesim, o li parlero deve
cuidar li presentation; ambi coses es plu o minu anihilativ por li liber
developament del action, si in tot on deve parlar pri «action» in ti
coherentie!

// XXX NOTE: li marca original de págine -179- esset in li sequent
// paragraf:

Ma to mem ne es lu max mal. Lu max mal es to que li fantasie del
escutatores, lor elementari beson abandonar se a un sentiment, un
ilusion, totmen ne longtémpore posse esser satisfat
per ti form de ciec-nascet dramatica, pro que li sol parol malgré omni
dialectic finesses e subtil lingual nuancies támen ne posse carir li
colaboration con li colore, li form, li movement, li atmosfere. Quo poc
a poc it va ganiar pri richesse del nuancie, pri dialectic fassonage per
li radio, in li curs del témpore it va egalmen ínfallibil securmen
perdir pri li impressionabilitá del escutatores, por queles li nuancies
va esser glotit del íncolori monotonie del repetition, del fatiga,
abattament del orel e mem del ínsatisfat demandas del tot complex de
senses. E it es ya un generalmen conosset facte que mult homes, e
specialmen tales con simplic o impulsiv natura, have un sovente
ínconscient aversion contra telefonie -- ili senti totmen natural li
ínperfect contact con li altri, percepte presc fisicmen li manca del
mimic accompaniament al paroles, li vivi e ínfallibilmen sensibil lingue
del ocules, li sublineament del movement, del statura.

No, li radio-drama certmen ne have un future avan se. It es creat del
actual tecnic beson e apen va superviver un nov fase in li developament.

[.author]
--
Ex un articul, «Li radio e l'arte», in «Politiken» (Köbenhavn).

Trad. Jan Casse.
--

// Comendat exclamation interruptiv {{{2
=== Comendat exclamation interruptiv

It es un antiqui question disputat esque un discurs deve esser lectet,
recitat per memorie o parlat libermen. Quelc oratores queles in ante ha
elaborat su discurses, have li amabilitá dar a disposition un copie de
su discurses al stenografos del presse, queles deve laborar sovente sub
conditiones desfacil, por exemple stante, li paper sur li manu o sur li
epol de un vicin, o sident, tenente it sur li genus.

Victor Hugo in teorie esset adherent del liber parol, ma in practica il
self laborat in altri maniere. Támen córam li auditores il per teatral
medies successat far li impression de un liber parol. In annu 1849 on ja
un vez tractat li question del international pace e arangeat un congress
li 23 e 24 august in Paris sub presidentie de Victor Hugo. Durant li
inauguration il parlat li famos paroles: «Un die va venir quande on va
monstrar li cannones in li muséos, sam quam on hodie monstra ta li
instrumentes tormentativ e on va esser astonat que tal cos posset
exister».

// XXX NOTE: ci esset li marca original de págine -180-

Un amic in erra ja ante li discurs ha distribuet circa 30 copies al
stenografos del presse. Tis esset astonat trovar un exclamation in li
copie: Alqui mey interrupter exclamante que li 24 august es li nocte de
Bartholoméo. E Hugo deve responder per li «improvisation», que li 24
august 1572 va palidijar in comparation al 24 august 1849. In comensa li
stenografos ne comprendet to. Ma durant li concernet passu on posset
audir li paroles conform al programma, sam quam in teatre. Li ultim
paroles del orator extintet in li mill-vocos aplause, in quel inmerset
li rise del 30 stenografos del presse.

Un memoriat discurse es un antiqui artificie, ma li comendat exclamation
interruptiv in fact esset nov.

[.author]
--
«Deutsche Kurzschrift», Elberfeld.

Trad. E. P.
--

// XXX FIXED: infante --> infant in li titul, secun li listun in
// «Contene» e li textu self:

// Parol de infant {{{2
=== Parol de infant

Unquande un senator acceptat por manjar quelc amics. Su yun filio, etos
de six annus, volet seder proxim le. «Quo tu fa ci?» dit li patre, «tu
ne have li barb sat long por dinear con nos». Li púer retornat
chagrinat. Su matre, por consolar le, plazzat le a un litt table covrit
per fructes e vafles. Durant que il mangeat, li old cat del dom volet
anc posir sur li micri dejuné su gurmand pede. Indignat, li infant
battet per su forc li cap del audacioso e dit: «Ea dinear con mi patre,
tui barb es sat long».

Secun Larousse.

[.author]
Trad. J. Colas.

// Subventiones al Occidental-Union {{{2
=== Subventiones al Occidental-Union

Senior Generaldirector Gerald A. MOORE (London), Presidente honorari e
fundator del Occidental-Union, adplu Senior Apothecario Albert HALDIN,
(Eskilstuna), vicepresidente del Sved Occidental-Federation, membre del
Senat del Occidental-Union e Senior Director Dr.-Ing. Arthur WORMSER
(Offenbach a. M.), membre del Direction e Redactor del Comité
Explorativ, ha obligat se covrir un parte del deficite del propaganda
per li revue Cosmoglotta por li current annu. Depos comensa del annu
1929 nor tri mecenes cardinal ha donat in pluri intervalles (ultra li
summas ja quittat publicmen in li numerós de februar e april): Sr Gerald
A{dot} Moore: 60 pounds st., Sr Albert Haldin: 300 sved K., Sr Dr.-Ing.
Arthur Wormser: 507 ö. S.

Cordial mersí.

[.author]
Occidental-Union +
Central Officie.

****
Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.
****

// Cosmoglotta A 66 (1929-11) {{{1
== Cosmoglotta A 66 (1929-11)

Annu VIII -- Novembre 1929 -- Nr. 66 (11)

ifdef::original-tocs[]

// Contene {{{2
=== Contene

- Universal etica, Prof. Dr. Alois Richard Nykl, trad. Edgar de Wahl
- Complet grammatica de Occidental (3), K. Janotta
- Remarcas general al Complet Grammatica, K. Janotta
- Duplic consonantes, Edgar de Wahl
- Response, Engelbert Pigal
- Replica, Edgar de Wahl
- Duplica, Engelbert Pigal
- Cronica
- Corespondentie
- Occidental e li laboreros, Kurt Neumann
- Adaptabilitá de Occidental por filosophic temas, Prof. Dr. Alois
  Richard Nykl
- Occidental por usation universal, Prof. Dr. Princessa Margarethe
  Andronnikow-Wrangell
- Li autor de «Cosman» adhere a Occidental, Helmut Milner
- Occidental lingue neutral, Redaction
- Litteratura
- Pro principie, Engelbert Pigal
- Anecdotes, trad. Dr. Mell
- Salutation chinés, trad. Engelbert Pigal

endif::original-tocs[]

// Universal etica {{{2
=== Universal etica

// XXX TODO: Marcar.

basat sur un nov revision de lu Bon e Mal.

de Professor Alois Richard Nykl, Universitate de Chicago

Quam base por li sequent sintese es suposit que

NE EXISTE UN ACTUAL PROBLEMA PRI LU BON, MA SOLMEN LI PROBLEMA DE LU
MAL.

LI PROBLEMA DEL MAL ES UN REAL TAL, E NE POSSE ESSER ABOLIT PER SOL
IGNORATION DE IT.

ON DEVE FAR UN CLAR DISTINTION INTER FISICAL E MORAL MAL.

1{dot} In natura ne existe clar distintion inter fisical e moral mal. Ta
existe un consciositá pri fisical mal, ma ne clar conception pri alcun
moral mal. Cert animales sembla haver un code de etica, ma ili aplica it
solmen a lor propri gruppe, e monstra null evidentie esser consciosi pri
un responsabilitá a un plu alt fortie actent.

2{dot} Che li hom li unesim lúmine de distintion inter bon e mal in general
esset basat sur li conception de vive e morte. Quocunc favorisat li
vive, esset bon, omnicos quo indangerat li vive esset mal. Vive esset
associat con constructiv forties, morte con destructiv forties. Li
serpente, quel mordet li hom, esset mal; li árbor quel dat le fructe,
esset bon. Il deificat ambi quam il perceptet li facte que ili ne esset
índependent cose actent, ma solmen instrumentes in li potentie de un plu
alt ente activ. Talmen fro animisme, fetishisme e politeisme li homanité
avansat al dualisme, e finalmen al monoteisme in comensa gruppal, plu
tard universal. Ateisme, agnosticisme e simil developages del pensada,
queles ignora omnicos extra experimental scientie, ne posse developar un
satisfatori etical base. (cp. 11).

// XXX NOTE: li marca original de págine -182- esset in li sequent
// paragraf:

3{dot} Li classificationes de bon e mal che li unesim pagan filosofos, e
tis queles sequet les, basat sur li idés de plesur o pena, util o nociv,
es ínadequat, proque ili ne fa un clar
distintion inter li fisical e moral mal, e in consequentie es tro proxim
al animalic conception del vive. To es generalmen ver pri politeisme. In
dualisme, du oposit forties actent fa li munde ye scene de lor lucta,
sub li vigilantie de un suprem deitá, quel nequande permisse, que lu mal
mey esser permanentmen victoriosi. In monoteisme li dilemma del
reconciliation del ínfinitmen bon creator con li existentie de lu mal,
(it es destructiv forties del natura) esset soluet per li Hiob-atri
resignation al idé que Deo hat creat omnicos por un scope sovente celat
del comprension del homes, per li teorie del original peccatu e total
depravation, e mult altri inventiones plu o minu fantastic. Sistemas, u
Deo es compensat per Idéa, Brahma, Tat-tvam-asi, Tao e altri terminos,
es plu logic in lor conception pri un specie de un karma, quel ducte fro
lu absolut, tra li material Relative, retro a lu Absolut, ma es tro
abstract por haver alcun practic aplication. Benque it es plausibil
suposir que fisical mal es recompensa por moral mal, it támen ne es in
li limites de nor sfere determinar, til quel extension to es ver.

4{dot} Analisante li causes del fisical mal, noi trova, que ili es partmen
extra nor control, e partmen intern de it. Li unesim-nominat generalmen
ha esset associat con li idé del Fate e Chance, li altri con Líber Vole.
Quelc filosofos ha negat li Líber Vole, argumentante que si un hom ha
nascet con li latent potentie controlar su actiones per inteligentie e
rason, ti latent potentie esset su Fate, alquicos extern de su control.
Altris ha representat it quam gratie de Deo, efecte de Karma, hereditá.
Li argument contra Líber Vole es íncorect, proque Líber Vole concerne
solmen control de potenties ye queles li organism es ja munit, ne
regardante antecedenties. Si to es rect, tande ne es dubita, que existe
situationes in queles on posse executer Líber Vole, electente divers
vias de conduida.

5{dot} Lu sam aplica se al moral mal. Ci noi have a far pri un code de
conduida, stipulat per li societé homan in li curse del témpor. Ti code
difere periode, clima e inteligentie del popul quel fixa it. Do it
sembla esser purmen relativ e utilitari.
Malgré to, un
plu precis analise revela un ínalterabil principie detra li creation de
tal codes, un absolut idé, quel seque li unesim aurore de distintion,
mentionat in (2).

// XXX NOTE: li marca original de págine -183- esset in li sequent
// paragraf:

6{dot} Ti absolut idé es basat sur li perception que li hom es diferent del
rest del vivent organismes in natura, malgré
omni similitá; que il ne es un solmen product de natura, ma que intern
del natura, self anc creat, es operant un superiori Creativ Energie, e
que su ovre in li munde del fenomenes have su culmination in li hom quam
su superiori activ ente sur li terra, a quel omni altri coses es
subjectet.

7{dot} Unvez ti idé es installat in su mente li hom comensa efortiar se in
diferentiar se self de altri animales -- inter queles il sovente
include altri gruppes de homes -- por haver li intern satisfation que
il es facticmen e justificatmen lor dómino. Il erecte un code de
conduida per quel il subjecte instinctes e impulses a un process de
rationalisation. Il save pro quo il fa cert coses, pro quo il ne vell
dever far les. Intern de ti sfere de saventie índubitabilmen il es un
líbermen actent ente.

8{dot} Do il etablisse un moral code in quel il classifica homan actiones
-- inclus pensas e paroles -- quam sive plesent sive desplesent al
Creativ Energie, de quel esser li agent sur li terre il concepte se
self, e a quel il senti que il es responsabil pro su actiones, essent
conform a su desires o contra it.

OMNI ACTIONES QUELES AUXILIA LE ATINGER UN SUPERIORI NIVELLE DE
SELFDOMINATION, PERFECTION, PLU GRAND APROXIMATION AL IMAGE DE DEO, OMNI
QUO AUGMENTA LI ABISSE INTER IL E LI SOLMEN ANIMAL, ES BON. OMNI
ACTIONES, QUELES CAUSA, QUE IL DECADE AD UN PLU BASS NIVELLE, MEM INFRA
TI DE UN ANIMAL ES MAL.

9{dot} To sembla esser li evolution e li fundamental base del idé de moral
bonum e malum, sur quel funda se omnicos in li vive homan: religion,
guvernament, arte. Li sol exception es experimental scientie, quel opera
con purmen fisic fenomenes. Pro to in un periode de complet confusion,
quam li hodial, un revision del problema de lu mal es desirabil por
capabilisar nos distinter lu essential del ínessential, concernent li
max bon scope del vive, e li max alt ideal del vive, por talmen in max
bon possibil maniere conformar al norm, expresset sub (8).

// XXX NOTE: li marca original de págine -184- esset in li sequent
// paragraf:

10{dot} Chascun vivent organisme desira viver, proque it DEVE viver,
exceptet si it prefere morte al vive. Li ínevitabil lege guvernant ti
«DEVE» es, que it deve viver --
defendente su vive contra organismes queles sercha desstructer su vive;
consumante e transformante altri vivent organismes por li scopes de su
vive.

// XXX TODO: "phase" -> fase:

Ti process sembla nos, in nor present gradu de evolution, cruel e
egoistic. Noi ha passat tra su crud phases in tot lor repugnantie sin
totalmen rendir se conto pri lor horrores, e nu noi prova mitigar li
cruelitá del process. Quelcvez sembla nos, que actente talmen, noi
corecte li ovre del Creativ Energie, de quel li existentie, sapientie e
providentie noi es seductet dubitar, e mem inclina al opinion, que detra
li vive existe necos quam un ínexorabil lege de un índiferent natura.

11{dot} Esque natura posse esser li ultim cause e fonte de vive? Noi vide
naturalmen que secun li supra-nominat ínexorabil lege successiv undes de
vive venit in existentie sur li terra e ha desaparit denove. Hideosi
monstrus ataccat unaltru e poy anc li hom. Li homes ha exterminat mult
del hideosi monstrus del anteyan témpores e ha conservat solmen util
animales por usation in lor labor. Li homes ha exterminat minu
inteligent o physicmen debilisat rasses de homes, o reductet les in
sclavitá. Multcos de ti extermination esset fat per natural cataclismas.
In regard de to it sembla absurd adherer al idé de un Creativ Energie,
quel ha permisset ti sanguinari luctadas e cataclismas por evoluer un
superiori inteligentie sur li terra. It sembla absurd suposir que it
esset un parte del plan del Creativ Energie evoluer in li mente de un
cert tribe de homes un inteligentie, quel vell posser subjugar altri
tribes minu inteligent o minu fort, e exterminar les si ili esset
sufficent obstinat in persister in lor resistentie a tal procedure. It
sembla esser absurd, e tamen noi ne posse accepter li natura quam ultim
cause e negar li existentie del Creativ Energie, si noi desira continuar
in li ascendent via, e ne desira decader in scientific animalisme.

12{dot} Esque noi posse justificar nor position? Si noi examina li purmen
fisic universe, noi trova que null natural fortie es apt producter un
altri quel vell esser capabil anihilar o consciosmen controlar it. It es
do selfevident, que natura ne vell esser capabil producter intern de su
sfere, de su propri volition, un fortie quel pos un long lucta vell
finalmen atinger a oposir se a it successosmen per trovar su secretes.
Si li mente del hom esset capabil atinger ti gradu, tande it conseque
que it ne posse esser li producte del natura. It seque que natura es
solmen un milieu in quel opera un plu potent activ ente in direction ad
plu perfect expression de su vole.

// XXX NOTE: ci esset li marca original de págine -185-

Li process per quel li vive ha atinget su present gradu sur li terra,
tam absurd quam it vell posser semblar, deve har secuet un logical plan
del Creativ Energie. It ne posse esser li ínexorabil lege de un
índiferent natura. Si homan mente atinge li gradu de saver qualmen
cooperar con li vole del Creativ Energie, it es in su potentie eliminar
omni aparent cruelitá del plan.

13{dot} Quel es ti plan? Documentes de actes del homes, laborosmen
conservat, frequentmen in un tre ínacurat e falsificat form, monstra nos
clarmen su efectes. Noi have conossenties solmen pri un periode de circa
ott mil revolutiones del terra circum li sole, queles noi nomina annus.
Exter to cessa omni exact calculation, comprensibil a nos. Ca it esset
necessi un million o un billion annus por ti planet refrigidar se e
formar se ex un gasos nebul, ne representa multcos por nor settant annus
de vive e ne absolue nos, in nor mortal form, del necessitá spirar,
manjar, dormir e procrear. Ambicos, in li macrocosmo e in li microcosmo,
nor intelectu es ínpotent. Nor experimental scientific eforties posse
ducter nos solmen ad un hipotetic punctu u nor rason comensat far
diferentie inter bon e mal (cp 2). It vell posser expresser se talmen: A
-- N -- x -- 1929 A. D. {equals} Creativ Energie, per li milieu del natura
atinge li punctu x, quel es comensa del homan rason e su sequent
evolution. Li scientie ne posse explorar li antecedenties de ti punctu.

14{dot} Quel es do nor primari problema in li límites del sfere inteligibil
a nos in nor mortal form? Qualmen sin perdir respecte por li valore del
vive homan e li actiones del homes, noi posse utilisar li curt spacie de
témpor, dat nos per li Creativ Energie, in un maniere quel vell satisfar
nor conception pri bon e mal (cp. 8) e re-assecurar nos que nor vive
esset vivet in li max bon possibil maniere, in un vermen homan maniere,
liberat de omni brutic atributes?

15{dot} Du principal lineas de pensada ha developat inter li rasses del
homes sur li terra concernent ti question.

Li unes recomanda ACTION: constant activ exercitie de omni nor facultás
in li direction del comun e mutual prosperitá. Purmen egoistic
aspiration, benque ancor long practicat, ha esset generalmen condamnat
quam nociv al societé. Ti gruppe crede, que ti present vive, quam li
proxim accessibil form del eternitá, postula nor primari attention.

// XXX NOTE: ci esset li marca original de págine -186-

Li altres recommenda NON-ACTION quam li unic escapation del cometter
malu: un plu o minu complet renunciation de ti ci vive in su fisic
aspectes e su employation largmen quam preparation por un superiori
spiritual form del existentie. Li ocul del inteligentie vell dever esser
directet al atintion de un perfect fusion con li non-material principie
de vive, li Creativ Energie self.

Intern de ti du principal divisiones noi trova un ínfinit númere de
variationes, comensante del glorification del tirannie til li
self-mortation del ascetes.

Esque un satisfatori reconciliation de ti du gruppes e lor ínnumerabil
variationes posse esser fat sur li base de alcun Aurin Regul?

16{dot} Intern li límites del conosset historie li principie de action ha
provat se esser preferibil. Su acompaniativ males esset causat per
excessiv aplication de it. It ha misset undes sur undes de homan entes
de un fine del terra al altri, predicant nov articules de crede, nov
codes de conduida con nov normes de bon e mal, con plu vehementie quam
logica. Li ultim de su ínrasonabil explosiones esset baptisat Grand
Guerre, e tam minim es li crede de tis qui sempre regarda retro sur lor
animal gradu, in homan rason, que on promesse nos ancor plu mal
explosiones in future.

Li principie de non-action, hante salvat li homes del malus resultant
del agressivitás, ha causat mal efectes per omission de far lu bon.

17{dot} Ti divergentie de scopes es in li radica de nor present confusion.
Noi es ínpotent concordar in un programma, in un rect ideale de vive por
omni homes. Li avansamentes del mecanica e ingenierie in li
action-gruppe ha causat les abassar lor spiritual valores. Tro mult
importantie es ligat al variosi mecanic inventiones queles ili ha fat
por lor fisic e material comforte. Ili ha obliviat que ti inventiones ne
posse injecter plu de bontá in li homan moral code, just in contrari. Li
question es do: Esque li nationes, possedent li fisic potentie, es
justificat per li plan del Creativ Energie imposir lor vole al nationes
queles desira viver in pace secun lor propri minu activ interpretation
del vive?

In casu de resistentie, esque li plu fort nationes es justificat
exterminar li plu debil nationes per explosives e chimicales o
reductente les in sclavitá?

// XXX NOTE: ci esset li marca original de págine -187-

O esque li plan del Creativ Energie deve esser interpretat que existe un
human solution de ti divergentie, sur li base de un UNIVERSAL CODE DE
ETHICA, tolerant ye local diferenties, ma con tendentie educar li homan
entes in li spiritu de cooperation, quel vell possibilisar les realisar
li diferent nuancies de lor vision de felicie sin intervention del
animal natura in li form de brutal fortie?

18{dot} Por responder a ti question li civilisat nationes unesimmen deve
far li bilancie de lor activas e passivas. Si ili decide que ili ha
atinget li developation de vermen HUMAN entes, lor programma deve esser
arangeat secun li lineas del sequent paragraphes

// XXX NOTE: li marca original de págine -188- esset in li listune c.
//
// XXX NOTE: ci esset li marca original de págine -184- ínter li du
// paragrafes final de listune e.

a. Noi accepte quam un self-evident veritá que li universe es actuat per un
Creativ Energie, actent per un altrimen inert natura secun li leges
queles li homes posse utilisar por lor profite o lor destruction. Ti
Creativ Energie es li prim cause de omni coses. Por dar it un uniformi
nómine noi va citar it quam «Alpha».

b. Li universum, essente plu un diversificat manifestation quam emanation
de Alpha, it seque que homan entes, in queles ti manifestation ha
atinget su max alt conossibil gradu sur terra, posse realisar li ver
scope del cursu de lor vive solmen per unir lor diferent -- ne
superiori o inferiori -- talentes in persecution de un commun scope,
quel es FELICITÁ, resultant del constant, ma ne necessimen violent,
self-amelioration. Noi suposi que it ha esset li motive de Alpha,
preparar sur ti terra per li activitá de natural forties un
circumstantie quel vell posser possibilisar li sempre ascendent
inteligentie del homan entes capir ti motive con sempre crescent
vividitá, e usar li natural richesses in li terra in harmonie con it.

c. Li lucta, quel es regardat quam lucta inter bon e mal, es solmen li
desir del homan entes regular lor conduida in harmonie con li desir de
Alpha, quam bon ili posse concepter to, eliminante quam possibil brutic
conduida ex lor mutual relationes. Noi reconosse que ti lucta ha esset
-- considerat de nor present statupunctu -- extremmen cruel in li
precedent
stadies del evolution del vive, ma noi crede, que li témpor ha venit por
un complet rationalisation del process, e por li elimination de omni
ínrasonabil cruelitá.

d. Li UNIVERSAL CODE DE ETICA, esquissat sub e, fa un apelle al civilisat
nationes decider, ca ili ha actualmen atinget li stadie de evolution, u
ili posse postular li titul de HUMAN ENTES, vermen superiori a animales
in lor conduida, e capabil regular lor conduida quam homes. Si ili posse
responder affirmativmen e attestar to, tande li historicos posse cluder
li ERA DE BARBARISM e iniciar un nov era, li ERA DE VER HUMANITÁ.

e. IN METAFISICA, NOI ACCEPTE ALPHA QUAM LI UNESIM PRINCIPIE, ESSENTIALMEN
IDENTIC CON LI IDÉ DE DEO IN LI DIFERENT RELIGIOSI SISTEMAS, QUELES NOI
DECLARA ESSER EXTER SCIENTIC EXPLICATION.
+
IN LI FISIC MUNDE, NOI ACCEPTE LI LEGE DE COOPERATION, DIRECTET VERS
COMUN FELICITÁ PER SUPERATION DE NATURAL OBSTACULES E USANTE NATURAL
FORTIES POR FACILISAR LI CHARGE DE NOR OVRE. NOI REJECTE ÍNACTIV
FATALISME, BENQUE NOI ES COMPLETMEN CONSCIOS PRI LI ÍNFINITESIMAL
MICRITÁ DE NOR TERRA IN LI COSMO. IT ES JUST TI CONSCIOSITÁ QUEL MOVE
NOS REALISAR LI UNESIM NECESSITÁ TRANSFORMAR LI TERRA IN UN PARADISE
VICE TRANSFORMAR IT IN UN LOC DE SUFRENTIE PER ACTIONES ÍNDIGNI DE HOMAN
ENTES. NOI NE SENTI NOS DESCORAGEAT PRI TO QUO NOR ANTECESSORES MEY HAR
ESSET, NI NOI ES ÍNJUSTMEN FIER PRI TO QUO NOR POSTERITÉ VELL POSSER
DEVENIR IN LI PROXIM BILLION ANNUS: NOI ES FIRM RESOLUET FAR NOR DIARI
DEVE, COMESURAT CON NOR FORTIES E NECESSITÁ POR FUTUR MUTUAL BENESSERE.
NOI REJECTE CRUEL EXPLOTATION, BASAT SUR LI CLASSIFICATION DEL HOMES IN
«SUPERIORI» TIRANNES E «INFERIORI» ANIMALES DE CHARGE, DE QUELCUNC
PUNCTU DE VISE.
+
SI NOI ACTE IN CONCORDANTIE CON TI PRINCIPIES, NOI POSSE ELIMINAR EX NOR
MENTES OMNI CUIDA PRI FUTUR VIVE, PROQUE SI NOI VA HAR FAT NOR DEVENTIE
NU, IT VA ESSER SUFICENT IN TI CI MUNDE E IN LI PROXIM.

f. Porque nor posterité mey haver un plu bon mental base por li realisation
de ti programma, noi proposi que omni civilisat nationes del terra mey
far un contracte, stipulant, que politic e religiosi historie mey esser
docet partú in harmonie con li citat principies. Li evenimentes de lu
passat deve esser tractat fro un purmen objectiv vispunctu, sin
perpetuar li idés de odie, despection, glorie e venjantie in yun mentes.
Li principies sub e posse sufficer a chascun homan ente ucunc sur li
terra quam religion; quo concerne historie, infantes deve esser
instructet ne repetir li erras de lor antecessores. Li idé «venjar se»
deve esser eliminat de lor pensas. Li old tabules e totems vell dever
esser plazzat respectosmen in museos, e li homanité vell dever comensar
un NOV VIVE con levi cordie, sin ínconvenient hasta, excessiv eforties e
li stupid desir constructer nov Babilonic turres.

19{dot} Si noi posse portar ti simplic factes al comprension del homanité,
tande, egal ca noi es blanc o brun, noi posse realisar omni ideales de
homan felicie, quel noi singulmen seque in diferent vias, proque noi
tande va devenir vermen conscios pri li facte que ESSENTIALMEN noi
credet li sam cose e desira atinger li sam scope. Nor regarde pri vive
talmen va devenir vermen cosmic.

20{dot} Ti COSMIC VIDE de nor position in li munde de fenomenes, de nor
relationes a nos self, ad altres, e al Creativ Energie, va automaticmen
auxiliar nos de omni MALU, ad saver, li animal atributes con queles nor
material córpor chargea nos e tira nos ad infra al animal sfere,
rendiente nos conscios -- SI NOI CEDE -- haver fallit, «transgresset»
o «peccat».

21{dot} Talmen noi va devenir líber. Mutual extermination de nationes e
individues, sub quelcunc pretext ne va plu esser necessi quam precie de
esser classificat in un superiori sfere de consciositá.

[.author]
Trad. E. W.

// XXX NOTE: ci esset li marca original de págine -190-

// Complet grammatica de Occidental {{{2
=== Complet grammatica de Occidental

(2-esim continuation)

// III-esim Capitul: Derivation {{{3
==== III-esim Capitul: Derivation

A{dot} Temas derivatori

1{dot} Tema primitiv

On obtene li tema primitiv de un parol per omission del desinenties; si
un parol have nequel desinentie, it self es su tema primitiv con poc
exceptiones indicat in plu infra.

Exemples de derivation del tema primitiv: (parol:) glacie, (tema:)
glaci-, (derivates:) glacial, glaciatri, glaciero, glacin, glacios;
(parol e tema:) cav, (derivat:) cavitá; (parol:) trottar, (tema:) trott,
(derivates:) trottero, trottuor; caler, cal-, calid, calore; capir,
cap-, capaci.

Con li tema primitiv denominal (it es de substantives, adjectives,
pronómines e numerales) es juntet li sequent sufixes nominal, it es
teles queles forma nómines: -ach, -ac-i, -ade, -age, -al, -al'a, -an,
-ant, -ard, -ari, -ari-o, -ari-um, -astr, -at, -atr-i, -at-u, -cunc,
-en, -ell, -ent, -er(-a, -o), -eri-a, -eri-e, -es, -esc, -esim, -ess,
-ess-a, -est, -ett, -ia, -ic, -ic-a, -ic-o, -ide, -ie, -ier, -il, -il',
-in, -in', -ism, -issim, -ist, -it, -ite, (-li), (-men), -n, -oid, -on,
-or-e, -os, -ott, -plic, -tá, -té, -uch, -un, -uor, -ut.

Ultra tis es usat con li tema primitiv denominal li sufixes verbal
(enumerat ci con li adjuntet desinentie -r del infinitive): -a-r, -ea-r,
-esce-r, -ett-a-r, -ica-r, -ifica-r, -ija-r, -ill-a-r, -isa-r, -iza-r.

Al tema primitiv deverbal (it es de verbes) es juntet li sequent sufixes
nominal: -ac-i, -agi-e, -al'a, -ard, -er, -eri-a, -eri-e, -ett, -id,
-il, -ist, -or-e, -uor.

Al tema primitiv deverbal es juntet li sequent sufixes verbal: -ach-a-r,
-ett-a-r, -ill-a-r, -ott-a-r.

// XXX NOTE: li marca original de págine -191- esset in li sequent
// paragraf:

Quelc substantives de latin orígine finient per li sufix -tá have un
tema derivativ finient per -tat, por li derivates per li sufix -iv, p.
ex.: autoritá, autoritat-iv; paritá, paritat-iv; qualitá, qualitat-iv;
quantitá, quantitat-iv. Li suffix -iv es juntet ordinarimen al tema
perfectic, do ti temas finient per -at es ci regardat quasi quam temas
perfectic (vide in infra li articul 3). Altrimen por li parolformation
per altri sufixes li vocale -a del suffix -tá es ejectet: autoritá,
autorit-ari; homanitá,
homanit-ari; necessitá, necessit-ari; pietá, piet-ist; pro-prietá,
propriet-ario; sanitá, sanit-ari; vanitá, vanit-ari. Lu sam es valid por
paroles finient per -tá queles es derivates in latin, ma ne teles secun
li sistema de Occidental: (a) tema finient per -tat: caritá, caritativ;
facultá, facultativ; (b) tema finient per -t: etá, etos.

// XXX TODO: Confirmar «ex[anth]ema»:

Li max mult substantives de grec orígine have un special tema derivativ:
p{dot} ex. li grec substantives con li tema flexional finient per -ma
(dogma, plural: dogmas) have un tema derivativ finient per -mat-
(dogmat-ic, -ica, -ico, -icism, etc). Tal paroles de general usu es:
aroma, astma, clima, dogma, drama, emblema, enigma, flegma, prisma,
problema, programma, schema, simptoma, sistema, tema; poy li
substantives plu special o plu rar: anatema, axioma, cataclysma, derma,
diaphragma, erotema, ex[anth]ema, (ana-, dia-, epi-, mono-, penta-,
tele-)gramma, idioma, magma, malagma, paradigma, phantasma, plasma,
pneuma, pragma, rheuma, soma, spasma, sperma, stigma, struma, trauma.
Precipue remarcabil es li formationes per -oma, significant tumores e
úlceres: atheroma, -tosi; carcinoma, -tosi; glaucoma, -tosi; sarcoma,
-tosi etc.

Scientic grec paroles abstract, finient in -se, -sie, -x (-cs), -xe
(-cse) e -xie (-csie) forma li tema derivatori por li adjectives etc,
mutante -s in -t (-x in -ct), e sovente li nómines de actor forjettante
li suffix -ic del adjective: ana- (cata-, para-)lyse, -lytic (ma:
-lysar); anti- (hypo-, meta-, paren-, syn-)the-se, -thetic;
apoca-lyp-se, -tic; apo- (dia-, ec-)stase, -static (anc scrit, ma
falsmen: exta-se, in vice de ecstase), apostat; aske-se, -tic, -t;
ataxie, atactic; cateche-se, -tic, -t; chloro-se, -tic; empha-se, -tic;
ellipse, -tic, epilep-sie, -tic; gala-xie, -ctic; gene-se, -tic;
here-sie, -tic; hypno-se, -tic, -tisar, -tisero, -tism; narco-se -tic,
-tisar; neuro-se, -tic; phrene-sie, -tic; poe-sie, -tic, -t; prophyla-xe
-ctic; sarco-se, -tic; symbio-se, -tic; syntax, syntactic. Precipue
remarcabil es li formationes sequent: dia- (pro-)gno-se, -stic, -sticar;
energ-ie, -etic (ma anc: -ic); phanta-sie, -stic, -st, -sma, -siar;
theor-ie, -etic, (ma anc: -ic).

2{dot} Tema presentic

Li tema presentic (nominat anc tema verbal) es sempre identic con li
presente del indicative; do on obtene it per omisser li desinentie -r
del infinitive. Existe solmen du exceptiones:

// XXX NOTE: ci esset li marca original de págine -192-

// XXX TODO: confirmar separation de ti paragraf:

li verb «esser» forma li indicativ presentic accurtat es, in contra que
li tema presentic es regularimen esse-; li verb «lassar» have un
particuloid form lass por significar per it li hortative (cp. capitul
VI, parte F). Adplu existe li tri verboid particules (defectiv verbes)
mey, ples, vell por formar li optative, resp. li precative e
conditionale (cp. VI, F).

Al tema presentic es juntet li sufixes -bil, -da, -ment, -nd, -nt, -t.
Exemples: guvernar, (tema presentic:) guverna-, (derivates:)
guvernament, guvernant, guvernat; payar, paya-, payada, payament,
payand, payant, payat, payabil; registrar, registra, registrada,
registrament, registrant, registrat; esser, ess-, essent, esset.

Quelc particularitás concernent li tema on mey comparar che li sufixes
-bil, -da, -ment, -nd, -nt in li parte B, articul 1 del present capitul.

Li tema presentic es anc usat quam verbal substantiv, indicant un
singulari eveniment, un curt, simplic action o su causa: lucer, luce;
mancar, manca; meriter, merite; mover, move; pensar, pensa; peccar,
pecca; usar, usa. Li verbes finient per -ir forma ti verbal substantive
presc sempre per -ie o solmen per -e e ne per -i: dormir, dormie; finir,
fine; mentir, mentie, (pro)posir, (pro)pose.

Si on vell har obliviat, per quel del tri vocales (sufixes formativ) -a,
-e, -i, li presentic tema es finient (e pro to anc li presente, li
infinitive de un verb etc), in ti casu on retrova it facilmen per
derivates, queles on conosse p. ex. ex distantie on retrova distant,
dista, distar; ex diferent o diferentie o diferential on retrova difere,
diferer; ex existentie on retrova existent, existe, exister; ex
provenientie on retrova provenient, proveni, provenir etc. Anc per li
tema perfectic e su derivates on posse reconstructer li tema presentic,
quam es demonstrat in infra in li sequent articul.

3{dot} Tema perfectic

Li suffixes -ion, -iv, -or, -ori, (-or-ia), -ura e quelc vez anc -bil es
adjuntet al tema perfectic; ti ci es trovat secun li
Regul de Wahl
in li maniere sequent:

// XXX NOTE: li marca original de págine -193- esset in li sequent
// paragraf:

On omisse li final -r (del infinitives in -ar e -ir) o (li final) -er
(del infinitives in -er):
si li ultim líttere es un vocal o li consonant mollat n', on adjunte -t;
si li ultim líttere es -d, -r, o -g (li ultim precedet de -l- o -r-), on
muta it a -s;
in omni altri casus li rest es li tema perfectic.

Exemples: (a) ilustra-r, ilustra-t; fini-r, fini-t; tribu-er, tri-bu-t;
distin'-er, distin'-t; (b) vid-er, vis; currer, curs; mulg-er, muls;
merger, mers; (c) adopt-er, adopt; detect-er, detect; sculpt-er, sculpt;
miss-er, miss; opin-er, opin.

Ex ti temas es format li international paroles: ilustrat-ion,
ilustrat-iv, ilustrat-or; definit-ion, de-finit-iv, in-finit-iv; (con-,
dis-)tribut-ion, dis-tribut-iv, distribut-or; distin't-ion,
distin't-iv; vis-ion, divis-ion, provis-ion, divis-or, provis-ori;
ex-curs-ion, curs-iv, curs-ori; muls-ion, e-muls-ion, (e-, im-, sub-)
mers-ion; adopt-ion, adopt-iv; detect-iv, detect-or; sculpt-or,
sculpt-ura; miss-ion, miss-iv; opin-ion.

Ulterior exemples regulari:

a. lava-r, lava-t, lavat-or, -oria, -ura; purga-r, purga-t, purgat-ion,
-iv, -oria; expedi-r, expedi-t, expedit-ion, -iv, -or; (at-, con-, dis-,
ex-, sub-)tra-er, -tra-t, -trat-ion, -iv, -or, -ori; mo-er, mo-t,
motion, motiv, motor, motori; secre-er, secre-t, secret-ion; devo-er,
devo-t, devot-ion; su-er, sut, sutor, sutura.

b. -d … s: clud-er, clus, conclusion, ex-clusion, ex-clus-iv,
in-clus-iv; led-er, les, lesion;
-r … s: (ad-, co-, in-)her-er, -hes, -hesion;
-rg … rs: (abs-, de-)terg-er, -ters, -tersion.

c. profess-er, profess, profess-ion, -or, -ura; (con-, de-, in-,
ob-)struct-er, -struct, -struction, -structiv, -structor, -struc-tori,
-structura.

Ínregulari tema perfectic es propri al verbes sequent: ceder, cess;
sider, sess; verter, vers; tener, tent; venir vent; sentir, sens.
Exemples: cession, (suc-)cessor; session, (pos-) sessor, (pos-)sessiv;
(de-, ob-, re-)tention; (inter-, sub-)ven-tion; sensori, sensibil.

Li tema perfectic sol es anc usat quam verbal substantiv, indicant li
resultat de un action; exemples: legar, legat; resultar, resultat;
tribuer, tribut; fluer, flut; voluer, volut; extraer, extra(c)t; scrir,
scrit; aplauder, aplaus(e); miscomprender, miscomprens(e); responder,
respons(e); currer, curs; producter, product; etc.

// XXX NOTE: li marca original de págine -194- esset in li sequent
// paragraf:

In mani casus li tema perfectic sol es anc usat quam absolut, ne
resultativ verbal adjective con signification ne passiv,
ma sovente reflexiv: polir, polit; distin'er, distin't; devoer, devot;
aperter, apert; confuser, confus; cluder, clus; compleer, complet;
absoluer, absolut; inverter, invers; resoluer, resolut; secreer, secret;
suspecter, suspect, etc.

Ti temas perfectic usat quam nómines posse formar derivates quam altri
nómines, do ne solmen con li sufixes: -ion, -iv, -or, -ori (-or-ia) e
-ura, ma anc con altri suffixes: absolut, absolutism, absolutist;
invers, inversitá; polit, politesse; scrit, scrituore; secret,
secretario; tribut, tributar, tributari.

Li tema perfectic aplica se solmen in li derivation; li conjugation es
sempre regulari, quam es monstrat in li IV-m capitul.

Existe quelc antiquat latin temas usat quam tema perfectic, i. e. con li
sam sufixes, sin haver in Occidental un tema presentic; p. ex.: nat- (=
nascet, ma ne usat autonom, etsí existe li parol scientic «innat»),
nativ, nation, natura; perfect (= perfat), perfection; caut (--
circumspectios, prudent), cau-tion; fact- {equals} fat de far (li substantive
«fact» have un poc altri signification), factor, factura. A ti temas
perfectic apartene li temas alongat del paroles con li sufix -tá (p. ex.
autoritá, autoritat-iv; compara li precendent articul l pri li tema
presentic).

// XXX NOTE: li marca original de págine -195- esset in li sequent
// paragraf:

Li derivates del tema perfectic es trovabil in presc omni lingues
europan, ne solmen in li romanic, ma anc in li lingues germanic e slav.
Sammen quam per li derivates del tema presentic (vide li ultim alinea
del precedent articul), anc per li derivates del tema perfectic li tema
presentic es reconstructibil, si on vell har obliviat li vocal formativ
del tema presentic. Talmen on posse trovar per conversation: conversar,
per decoration: decorar, per addition: addir, per petition: petir; per
caricatura: caricar, per garnitura: garnir, etc. Si li derivate
international ne contene un tal vocal, p. ex.: adoption, adoptiv;
fraction, fractura; conductiv, conductor; activ, action, actor etc, on
intercala inter li thema primitiv e li finale -r del Infinitiv un -e-:
adopter, fracter, conducter, acter. Comprensibilmen es apartmen a
memorar ti casus u li tema primitiv es mutat por obtener li tema
perfectic, p. ex.: adhesion, adhesiv de adherer (ne adheser), colision
de colider (ne coliser), cursiv de currer (ne curser) etc secun li
punctu b del regul de Wahl. To demonstra que che li derivates del tema
perfectic del verbes in -er ne existe un absolut renversibilitá. Solmen
ti derivates del tema presentic indica li factic vocal
formativ del verbal formes. Pro to p. ex. del adjective «cursiv» on ne
posse deducter un infinitive «curser» o «curger»; solmen ex li
international paroles current, (con)currentie on posse inferer li just
form currer.

(Continuation seque)

Remarcas general al Complet Grammatica

Noi ha recivet divers communicationes pri li capitules till nu aparit
del Complet Grammatica (CoGra).

In unesim on ha criticat li sistema del phonetic transscrition. Nu, noi
vell har preferet usar li fonetic sistema fundat de Passy e propagat del
Association fonetic international. Ma to trovat tipografic obstacules,
pro que nor printería ne possede quelc signes de ti sistema, e pro que
lor fabrication vell esser tro custosi. Li usat transcrition es un
compromiss inter divers directives, inter queles esset li max guidant li
desire conservar max possibilmen li pronunciation del lítteres in
Occidental. Pro to noi devet prender p. ex. [y] por li consonantic i,
in contra que in li scientic transcritiones on usa [j] o un elevat i.
Lu sam es valid pri li s sonor, expresset in li CoGra per [s],
scienticmen per [z], e pri li s surd [ss], scienticmen [s].

In plu on ha criticat li grand contenete de detallies del CoGra, un
objetion quel noi ha previdet ja in li prefacie sur li págine 149 e 150;
yo repeti que mi Complet Grammatica es un etimologic grammatica del
vivent lingue international e ne un «fundament de Occidental». Quande
noi va haver un complet Radicarium con presc omni derivates apu li
radicas, con indicationes de particularitás in pronunciation e flexion e
anc con un suficent númere de exemples por li aplication del pronómines
e particules, tande on va posser restricter li contenete del grammatica
forsan a un ters o mem minu mult. Ma to va esser possibil solmen si li
unesim edition del Radicarium va esser exhaustet.

Du letores ha criticat anc li strict aplication del historic ortografie;
nu solmen ti ci es til nu clar preciset. Ma por contentar li adherentes
del «simplificat» orthographie, noi va efortiar dar in un separat parte
del V-m capitul un clar sistema de un general simplification del
orthografie.

Un liste de quelc rectificationes e amendamentes al partes ja aparit del
CoGra va esser insertet in un del sequent numerós de Cosmoglotta.

Li redaction de Cosmoglotta va continuar publicar li present Complet
Grammatica (in amplore de circa 120 págines) anc in li sequent annu e
vole finir it ante decembre 1930.

Al prefacie del CoGra yo deve junter que un del colaboratores de mi ovre
esset anc senior magistre A. Z. Ramstedt, advere ínconscient; nam yo ne
posset atinger su activ colaboration, ma yo profitat mult ex su
«Okzidental-Kursus in 10 Lektionen», quel va aparir bentost. In plu yo
ha scrit: «Li colaboration de ti ci seniores (i. e. Deminger, Pigal, de
Wahl) esset pri quelc articules tam grand, que yo esset quasi solmen li
organisator del colaboration». Ma mem to ne es plenmem just; li
organisator esset li Central Oficie e precipue su director senior Pigal.
Yo esset solmen li «catalisator».

[.author]
K{dot} Janotta

// XXX NOTE: ci esset li marca original de págine -196-

// Duplic consonantes {{{2
=== Duplic consonantes

Pos mi articul pri duplic consonantes li Redaction remarca (nr 64, pg.
159), que li proposit de mi metode have li desavantage, que on sovente
ne save li límite u scrir un, respectivmen du consonantes. To sembla me
miscomprendet:

Mi consilie es conservar li duplic consonantes solmen ta u ili in li
fundamental paroles marca li accentuat curt síllabes, p. ex.: bass,
cassa, curre, masse, canne etc e in li altri casus (p. ex. u ili es
sequentie de assimilation) usar li simplic consonantes, do abassar,
acomodar, amassar, comun, colaborar, irational, alotria, adition etc, do
con li acurtat sufixes: co-, di-, e-, i-, su-, tra-, sive li plen
formes: conmetter, ínregulari, exfoliar etc, quo por li ínerudites e
orientales certmen es mult plu facil.

[.author]
E{dot} W.

// Response {{{3
==== Response

In cert casus noi ne posse evitar li historic scrition, p. ex. in
«psychic»; do noi scri anc «chronica», e consequentmen: aphel (de
ap-hel), physica, chlorophyll, diphthong, rheumatic. Ma si noi ja es
quasi obligat scrir historicmen li paroles de grec orígine, noi ne posse
renunciar li historic orthographie in li classic paroles anc de latin
origine, quo implica un aplication plu abundant del assimilation del
prefixes e de duplic consonantes.

Li usatores de Occidental demanda li recomandation de un unitari
elaborat sistema. Noi preliminarimen ha proposit solmen por experiment
in Cosmoglotta li historic (etimologic) ortografie, quel es preferet anc del
scientie e quel presenta ne tant hesitationes quam li fonetic scrition e
quel confirma anc li assertion pri li linguistic valore cultural e
pedagogic de Occidental. Comprensibilmen ne solmen inerudites,
orientales e propagandistes ma anc scientistes posse preferer li formes:
colaborar e conlaborar (vice collaborar), inregulari e iregulari (vice
irregulari), inmediat e imediat (vice immediat), inpossibil (vice
impossibil), afix (vice affix), ilegal (vice illegal) etc.

Advere li paroles asimiliation, asociation, asecuration etc tamen per li
simplic scrition have quam supposition que li parlante save que to es
composit paroles e que ci li son s es pronunciat fort e ne leni quam in
li parol isolar. Ma tal saventies por li comensant ne es necessi pri li
scrition per ss: assimilation etc. Do anc ci li consequentie vell far
recomandabil scrir: accomodar etc apu assimilar, sam quam chronica etc
apu psychic. In céteri li sense de F adition (= «ad-ea-tion») es un
altri quam ti de addition (= «ad-dation»).

[.author]
E{dot} P.

// XXX NOTE: ci esset li marca original de págine -197-

// Replica {{{3
==== Replica

// XXX FIXME: «latin scolat»:

It es comprensibil, que li latin scolat persones posse haver quelc base
in li latin scientic ortografie, ma anc ta ne un absolut, si on ne vole
arivar che Latino sine Flexione. Nam, si pro «psyche» (un vermen
scientie grec parol) noi scri «chronica, chlorophyll», tande proquo ne
anc schola vice scol e chaos vice caos, o praesident vice president,
coelibatu vice celibatu etc.?

Ma ci it acte se pri un altri question, pri assimilation in li
composition per prefixes, quel seque complicat regules, li aplication de
queles on ne posse postular che omnidial noviformationes. Nov paroles,
quam p. ex. a-curt-ar, a-grandar tande vell esser accurtar, aggrandar
etc.

Por trovar li rect via on vell dever aplicar du divers regules por
classic e por nov paroles.

Li question de un lingue international ne es un question purmen linguistic-scientic ma
in altissim gradu politic e social. Li modern e proxim futur témpor
apartene al tecnica. Li grand masses de persones ingageat ci ne es
latinistes, mem si noi vell abstraer pri li proletariatu. Ma con ti
factor on deve calcular, proque li proletariatu in grand parte va esser
li usatores del lingue international.

Pro to anc li palliative, quel «permisse» usar al non-latinistes li
simplificat ortografie sin duplic consonantes e desfacil regules de
assimilation, es ínusabil. Un tal «permission», quel stigmatisa li minu
instructet quasi quam inferior e tolerat, es un ofense. Per tal metodes
on subtene li ínvisibil mur inter li classes, queles Occidental vole
destructer per su structura. Un altri situation it es, si li simplic
regul es oficial e li complicat formes con assimilation es «permisset»
al latinistes. Ili certmen ne va considerar ti «permission» quam
offense.

Noi deve vider clar: li conservation de omni antiquat latin traditiones
es solmen un fenomene transitori, quel va desaparir, quam monstra nos
omni lingues in divers stadies de progress. Anc li foren scientic
paroles es adaptat al stil national (I fisica, idrofobia, S inlicito,
conmensurabil). Do tam plu un tal metode es permisset e mem postulat in
un lingue artificial. Ma just pro to li lingue international deve esser
apartmen caut ne tro rationalisar e scientificar li lingue, ni quam Ido
in plu logistic rational metode ni quam Latino sine Flexione in tro
historic. Noi deve ducter salv nor nave inter ti Scylla e Carybde, per
omni forties salvante li autonom vivent marcha.

Til nu in li question del assimilation e duplic consonantes noi ha
sequet li absolut libertá. Ma si on prefere strict directives, on deve
electer li max bon por li majorité.

[.author]
E{dot} W.

// XXX NOTE: ci esset li marca original de págine -198-

// Duplica {{{3
==== Duplica

Noi crede que li philanthropie in li economisation del duplic
consonantes sembla esser misplazzat. Occidental ja have li duplic
consonantes e it ne vell esser mult facilisation si on nu usa 20/100 plu
poc paroles con duplic consonantes.

Con sam jure on posse demandar que li lingue international ne mey far
diferentie inter lenes e fortes: b: p, d: t, pro que p. ex. ínerudit
germanes sovente ne posse distinter les in foren paroles; in fact on ja
ha constructet tal projectes de lingues.

Quam ja communicat, noi da libertá in li supra mentionat question de
orthographie till definitiv decision, quel, secun consilie de sr. de
Wahl, mey esser fat per li Academie. Ma ja nu noi peti omni letores
communicar nos, esque ili prefere li plu historic scrition o un
simplificat secun un sistema consequent a elaborar.

[.author]
E{dot} P.

// Cronica {{{2
=== Cronica

SCHWEIZERISCHES GUTENBERGMUSEUM -- MUSÉE GUTENBERG SUISSE, un elegant e
reputat revúe de historie del printeríe e del pressa, bibliofilie e
bibliotecas, annu XV, nr 3, sub titul «Das Problem der Weltsprache» e
con traduction in Occidental publica un alegoric descrition ex li plum
de su director Karl J. Lüthi. Il scri: «Secun li libre del libres in li
epoca del homanité primitiv omni homes usat un lingue. Poy venit li
babilonic confusion del lingues … Depos ti témpore li ardent desir ad
unité in lingue e scritura, quam un bell reverie, es audit in omni
regiones e témpores del mortales. Venit li lingue latin e conquestat li
tot munde de erudites por mult secules; e ancor hodie it trona quam
lingue de eclesie in li sant liturgies, es audit in omni quin
continentes, tamen sin esser comprendet del popul. In recent témpore
nascet un serie de lingues auxiliari: Volapük, Esperanto, Ido,
Occidental. Li revúe Cosmoglotta, redactet in Occidental, quasi un latin
adaptat al modern témpore, es nos tre familiari. … Un simpatic
caracteristica de Occidental es to que su vocabularium es extraet del
modern lingues vivent, sin arbitrari formes, sin inventet regules. Per
to li creator de Occidental ha recreat nor comun heredage perdit e il ha
dat li direction, al scope, a un lingue auxiliari bentost comprendet del
homanité …».

INTER NOS, nr 2, raporta que un lettre, partialmen in Occidental, ha
aparit in LITERARY GUIDE, octobre.

LA CHRONIQUE ARTISTIQUE, Paris, 7 septembre, in su rubrica «Ce qu'il
faut savoir …» (Quo on deve saver) comensa inserter un serie de
articules propagatori e instructiv, intitulat «L' Occidental, une langue
auxiliaire de comprension immediate» de sr L. Ravasse.

LA CHRONIQUE ARTISTIQUE, 5 octobre, continua publicar Occidental
presentante partes del grammatica (articul, substantive, génere,
adjective, verbe).

// XXX NOTE: ci esset li marca original de págine -199-

LE QUOTIDIEN, Paris, 7 septembre, sub titul «Langues auxiliaires»,
continua discusser, insertente lettres de nor colaboratores sr G. Bohin
e sra J. Colas.

LE POLYGLOTTE, Nancy, octobre, scri: «Noi ha studiat li divers projectes
de lingue international e noi constata que Occidental have un tant evident superioritá
que noi ha decidet presentar a nor letores textus in ti lingue, creante
un nov rubrica: «Lingue international», redactet de sr Director G.
Bohin. To es un ulterior demonstration que Occidental denove fa digni li
discussion del lingue international in organes queles ha tornat dors al problema, pro
que till nu on ha presentat solmen li ínsuficent solution per Esperanto.

Ulterior articules por Occidental ha aparit in: LA GAZETTE COMMERCIALE,
Paris, 12 octobre, de sr L. Ravasse, L' AVENIR IMMOBILIER, Paris, 21
septembre, de sr L. Ravasse; LE PROGRÉS DE BORDEAUX, de sr Herpin; LE
NOUVELLISTE DE LA GUADELOUPE (Antillas) de sr avocat Lara; LE JOURNAL,
Paris, 16 septembre; L' OUEST.

AD. CREUX: Stenografie DUPLOYÉ POR OCCIDENTAL, Editoría: Occidental-Buró
Chapelle-Vaud, Svissia. Precie: 1 fr. sv. -- Noi recomanda ti brochura
a chascun occidentalist quel ja es customat usar li sistema Duployé in
lingue national, i. e. specialmen in frances. Li autor, philolog Ad.
Creux, es conosset anc quam adaptator de Duploé por Ido.

[.author]
E{dot} P.

DEUTSCHE ZUKUNFT (german futuritá), Heide, 15 octobre, in su suplement
DIE FRIEDENSFRONT (li front de pace) publica un articul «Esperanto als
Provisorium!» de Dr. Walter Borgius, i. e. del autor del libre «Auf dem
Wege zur europäischen Sprache?» (Sur li via al europan lingue, Liebheit
& Thiesen. Berlin 1910). Dr. Borgius trova que li via de reciproc
concurrentie inter li sistemas de lingue international ne ducte al fine. Il qualifica
ti combatte quam nociv e proposi un convention adopter Esperanto quam
provisori ma unic lingue international. Al erudites il consilia
«sacrificium intellectus» e honorar li old lingue de Zamenhof (?). --
Nu to es just li sam propose quel sempre es repetit del propagandistes
de Esperanto. Esque li scientistes e li ductores del public vive va
exaudir si nu li siren-apelles veni fro sr Borgius? Solmen un lingue
quel, ultra esser sat facil por li popul have li necessi qualitás
intrinsic e per to anc li protection del linguistica, va superar li
obstacules. Solmen tande omni «concurentie», quel pacifist Borgius
abhorre, va esser eliminat. Li autor labora ja duant annus sur li
dominia del lingue international. Forsan, pos plu profund studie del occidentalistic
conceptiones e anc de modern ovres scientic pri li social e psicologic
fundament del lingue, il va arivar a perspectives plu optimistic. On ne
posse declarar que li solution del problema ancor ne es actual, per
argumentar que li scientie ancor ne es sat informat pri li construction
del lingue. Fatalmen, li mundlinguistes, till nu in majorité zelotes de
artificial schematisme, imputat lor ignorantie linguistic al «scientie»
e contentat se per aprioristic contemplationes e fantasmas.

[.author]
E{dot} P.

// XXX NOTE: ci esset li marca original de págine -200-

// Corespondentie {{{2
=== Corespondentie

// Occidental e li laboreros {{{3
==== Occidental e li laboreros

Noi recive li sequent epistul de coidealist Kurt NEUMANN, laborero,
Görlitzerstr. 35, Dresden (Germania):

____
Li printages inviat de vos arrivat bon e yo di vos mi max cordial
mersias. Nu yo ha comensat studiar profundmen li grammatica e li general
essentie de Occidental, e yo posse dir, que yo continua ti ci labore con
grand joy, proque yo vide in quel excellent maniere Occidental solue li
problema de un interlingue occidental. It es evident que Occidental in
curt témpore va suppleer li lingue angles in li trafic international.
Naturalitá, inmediat comprensibilitá por erudites e por homes conossent
modern lingues, analitic e curt formes -- to es li avantages queles
Occidental va dar al homes. Li sistemas Esperanto -- Ido nu va esser
por tis queles ne posse sequer li via del modern evolution, e queles
vola in li ration-vacui spacie.

Vu questiona me, quo yo pensa pri li assertet desfacilitá de Occidental
por laboreros. Yo va dir vos mi opinion. Unquande yo ha expresset in un
articul li opinion que Ido es plu facil quam Occidental. To es un erra.
Occidental da nos (secun mi opinion) li avantage, que it satisfá li
psicologic conditiones por li aprension de un lingue plu mult quam li
artificial sistemas. Yo save per experientie que on posse explicar a un
simpli laborero li formes «yo va esser, yo vell esser» plu facilmen quam
«me esos, me esus»; yo save, que il va comprender plu rapidmen «It va
esser un dom» quam «Esos domo»; yo save que novicios sovente traductet
«Me devenas esar» vice «Me esos».

Si noi parla pri li desfacilitá del duplic consonantes, noi anc deve
considerar, que solmen un minorité del homes es capabil aprender
lingues, e que un grand númere de homes nequande va posser aprender
foren lingues pro noncapabilitá mental. Nequi va postular de ili li
conossentie de foren lingues si ili mem ne posse usar corect lor
matre-lingue. Ergo anc li rect conossentie del lingue international va
esser restrictet ye un númere de homes proportionalmen micri. E por ti
homes anc li duplic consonantes ne va esser un grav obstacul; ili va
esser por ili un medie exercir li correct scrition de foren paroles in
lor matre-lingue. Anc to es un grav fact: Occidental es un medie de
erudition specialmen por homes queles posset visitar solmen li elementar
scol e queles desira acquisiter alquel gradu de erudition. It va esser
li latin del povres.

In li nov annu yo va provar fundar un societé por Occidental in nor cité
e va comensar propaganda e instruction. Esque vu vole haver li amabilitá
publicar que yo desira corespondentie general e exchange de illustrat
postcartes?

Mi cordial salutationes al occidentalistes de Vienna

vor Kurt Neumann m. p.
____

// Adaptabilitá de Occidental por filosofic temas {{{3
==== Adaptabilitá de Occidental por filosofic temas

Professor Dr. A. R. NYKL, Universitate Chicago, Oriental Institute, scri
nos:

// XXX NOTE: ci esset li marca original de págine -201-

____
Yo ha recivet li copie de manuscrite del excellent traduction de mi
«Universal Ethics» por Cosmoglotta. It monstra me un perfect comprension
de mi pensa e anc li facil adaptabilitá de Occidental al expression de
filosofic discussiones. Vu apen vell posser dar me un plu bon pruva del
practicabilitá de Occidental quam ti traduction, quel, quam yo nu vide,
va atin'er un tre grand númere de persones queles vell haver dificultás
pri angles pro li idiomatic expressiones.
____

// Occidental por usation universal {{{3
==== Occidental por usation universal

Professor Dr. Princessa Margarethe ANDRONNIKOW-WRANGELL, membre del
Direction del «Deutscher Akademikerinnen-Bund» (German Federation de
Universitatanas) da li sequent judicie pri Occidental:

____
In li interesse de un plu bon intercomprension yo considera un lingue
international quam tre desirabil. … Li lingue electend in omni casu va
dever egardar max mult possibil li necessitás del vast publica. Conform
a ti fundament li lingue deve esser facilmen comprensibil, regulari e
simplic. Occidental sembla me esser tre usabil por ti scop, pro que it
es ínmediatmen comprensibil a omni educat hom e fa dispensabil li
interpretationes tam tedant in congresses. Con plesur yo va recommendar
Occidental in academic circules.
____

Seniora Dr. Andronnikow-Wrangell, un conosset chimica in Germania, esset
delegat al Congress de «International Federation of University Women» in
Genéve.

// Li autor de «Cosman» adhere a Occidental {{{3
==== Li autor de «Cosman» adhere a Occidental

Sr Paroco Helmut MILNER (Studentengasse 6. II., Brünn-Brno,
Tchecoslovacia), li conosset autor de «Cosman», un remarcabil project de
lingue international, quel in su essentie ja es tre proxim a Occidental, scri al
Occidental-Union:

____
Tre estimat seniores. Sub li impression del Esperanto-exposition, yo
have li honore declarar, que yo adhere a Occidental precipue pro
practical motives. Li exposition ci in Brno-Brünn ha convictet me, que
reform-amical mundlinguistes deve sempre plu mult acter por un rational
via, sur quel li Lingue International posse victoriar. Altrimen
Esperanto va barrar li evolution e li lingue angles va ganiar. Yo ja es
membre del club «Federation del amicos del Lingue International
Auxiliari» (FEDERALIA), directet de sr J. Kajš. Con salutes coidealistic
estimant

Helmut Milner m. p.
____

Noi cordialmen gratula sr Milner pro su decision fat pos profund studies
de Occidental. Su action ínegoistic, sacrificios e nobil mey esser un
exemple avigilant por omni non-occidentalistic representantes serios de
lingue international, por queles li grand idé commun es plu grav quam divergenties de
opiniones in questiones secundari.

[.author]
E{dot} P

// Citate {{{2
=== Citate

// XXX NEW: Li titul «Citate» esset mettet in ti edition.

[quote, Paul Lauterbach]
____
Vide li du combattentes! Esque on ne vell regardar les quam fratres?: li
un es li unesim defensor de lu nov; li altre es li ultim defensor de lu
ancian.
____

// XXX NOTE: ci esset li marca original de págine -202-

// Occidental lingue neutral {{{2
=== Occidental lingue neutral

«LA NOVA EPOKO», monata organo de Sennacieca Asocio Tutmonda» (Li nov
epoca, mensual Organ de Anational Association Universal) in
continuationes reproducte in Esperanto li russ ovre de Ernest Dresen:
Historie del mundlingue (Tri secules de serchada), traduction de N.
Hohlov, general redaction de N. Nekrasov. Sr de Wahl in nr 46 de
Cosmoglotta ja recenset li russ originale e indicat quelc erras general
pri linguistica e historie del lingue international e special pri Occidental. Un parte
de ti mancas ja es emendat in li Esperanto-traduction. Tamen anc ci noi
trova li difamatori assertion, etsí expresset minu emfaticmen, pri
politic caractere de nor movement.

Li 10-esim continuation in li nr 72 de «La Nova Epoko» tracta li
historie de Occidental finient per li phrase: «Li occidentalistes
tendentia contraposir su sistema, quam representant del westeuropan
cultura, a Esperanto, quam lingue de osteuropan e asiatic barbares e
bolshevistes.» A ti assertion noi denove deve responder que ni li
redaction de Cosmoglotta ni un official representant del
Occidental-Union ha expresset un tal absurd opinion.

Noi declara que Occidental quam lingue international naturalmen ne es
ligat ni a un politic, filosophic, religial, national, rassic,
continental, ni a un altri tal idé, sammen quam chascun national lingue,
e anc Esperanto, posse esser usat por ti o altri scopes. Pro to anc
eventual enunciationes partisan de occidentalistes es a considerar
solmen quam lor privat opiniones ma ne forsan quam general programma del
Occidental-movement.

Occidental quam lingue international es basat sur li international
paroles. Ma tis, pro li dominant position del europanes (e americanes)
in li international traffic, es precipue de orígine euramerican, i. e.
Occidental, apartmen latinid, pro que li europan cultura es basat
precipue sur li cultura de Rom. Do, Occidental, in prim, es un lingue
international, e ne solmen un lingue europan o un nov-latin project,
quam Dresen classifica. Occidental have anc elementes de orígine
non-europan secun quant ili es international.

Anc li esperantistes ne posse negar li fact que lor lingue pro li sam
natura del coses es preponderantmen europan e latinid. Noi ja demonstrat
plur vezes (p. ex. in «International o romanic» e «Occidental e
Mundlingue» nr 57) que Esperanto sin visibil argument have latin o
«westeuropan» elementes u Occidental have german o «osteuropan»
elementes e que ta ú Esperanto ne es europan, it anc ne es «oriental» o
«plu mundlingue», ma grotesc arbitrie!

Do li denigrationes de Dresen have null factic fundament, ma es solmen
demagogic reclam-paroles por capter ineptes e es ne apt por aquisiter
serios adherentes del commun idé de un lingue international.

In li ovre de sr Dresen es insertet specimen-textus de mult
lingue-projectes recenset, inter ili p. ex. de Nov Latin Logui, Novial,
Novam etc. Ma li articul pri Occidental, benque sat long, ne contene un
tal textu in Occidental. Probabilmen on time que li general superioritá
de Occidental per to vell esser demonstrat in maniere battent in ocules.

[.author]
Red.

// XXX NOTE: ci esset li marca original de págine -203-

// Litteratura {{{2
=== Litteratura

// Pro principie {{{3
==== Pro principie

Un parábol.

Un old senior incontra du púeres queles es implicat in un vehement rixa
de strad. Il raffa un del altru e questiona pro li cause del conflicte.
«Il ha dit, que il va pincear li nase de mi sestra. E to yo ne posse
tolerar in null casu» dit li ataccante. «Yes, ma il ha provocat me dir
to» cria li altri. Li old senior con atention regarda li unesim púer e
finalmen il replica astonat: «Quo to significa? Yo ya conosse te, tu ya
es Tommy Wilde e tu ya have null sestra». -- «To es ver!» criat li
miniono, «yo combattet ya solmen pro li principie».

Adversarios de Occidental ne cessa fanfaronar que li lingue
international deve esser constructet sur logica, li alfabete deve esser
absolut fonetic etc. Ma quande on prende sub lupe li sistema bonimentat
de ili, on posse constatar que lor objetiones es solmen un van disputa
pri principies de ne existent coses.

[.author]
E{dot} P.

// Anecdotes {{{2
=== Anecdotes

Li avar-generos rey. Christian VII, rey de Dania, durant un de su viages
in li extrania residet anc quelc dies in Venezia. Un véspere in un soaré
exquisit che li doge on ludet un farao tre altmen. Li rich patricios
venezian e altri distint gastes mettet tre considerabil summas in lor
cartes; solmen li rey de Dania mettet nequande plu mult quam un ducate.
Omnes esset astonat pri ti bass riscage e quande finalmen li doge self
ne posset evitar monstrar su astonament pri to, que un rey de Dania ne
risca luder plu altmen, Christian dat li bell response: «It es li moné
de mi popul! Qui have licentie tractar it frivolmen e riscar it in
íncert lude?»

Li doge opinet ti egard quam exagerat che un monarch; Christian tacet,
ma ínmediatmen pos to il anunciat «va banque».

Li bankero, tre astonat pri un tal extraordinari exclamation del rey
considerat quam avari, con consternation tornat li cartes; pos quelc
tornas li cart del rey ganiat li tot respectabil banc.

// XXX NOTE: li marca original de págine -204- esset in li sequent
// paragraf:

Nu Christian frigidmen dit al conludentes: «Ples prender Vor moné
seniores!» Quande on ha fat to, il inclinat se, posit
li epoles sub li marmor-table pesós de pecunie, renversat it talmen que
omni ducates tintinant e cliquettant rulat sur li suole, e tande il dit
con reyal-fier condescendentie: «Ti bagatelle por li domesticos. Un rey
de Dania posse renunciar pri un tal gania.»

Rud contra rud. Li filosof e matematico Descartes unvez esset invitat a
un banquette de un rich nobilo, qui esset conosset egalmen pro su
rudesse quam pri su povritá spiritual. Li diné opulent gustat bonissim
al erudite. «Ih», criat li hósped, «yo ne hat pensat, que li filosofos
es tal gurmandes». «Ples ya ne creder», respondet Descartes, «que li
natura producte li bon coses solmen por li stultones».

[.author]
Trad. Dr. Mell

// Salutation chines {{{2
=== Salutation chines

Quande chineses incontra unaltru, ili sucusse se self li manu. Ti
maniere de salutation es extrem plu higienic e plu prudent quam li nor.

Esque noi ja ha questionat nos pro quo noi reciprocmen sucusse li manus.
It es un more profund inradicat con tre antiqui orígine. On scrit mult
pri it, ma solmen poc homes ha ocupat se pri li higienic látere de nor
form de salutation. Experimentes in laboratorias ha monstrat que li
manus es fort transportatores de infectiones. Li palm sovente
tepid-humid da al bacteries mill occasiones por propagation e
transmission. Adplu mult homes sternuta o tussa in li dextri manu, sin
saver it. Per to on transporta li bacteries sur li calid palm u ili
propaga se, constituente fonte de mult maladies. Támen noi con plesur
nomina nor secul quam ti del higiene. Si noi vell sempre plu egardar e
observar quo noi tucha per li manus, tande noi vell timer dar li manu al
altres, pro infecter nos e altres. It esset more, que li president del
Uniat States da li manu a omni visitantes del Albi Dom, queles in mani
die venit ye milles. President Coolidge ha abolit ti custome. Forsan pro
causes higienic? Lass nos sequer le e adopter li form del salut chines,
per sucusser li propri manus. On quelc vez joca pri li chineses. Támen
noi mey considerar, que in mani coses noi posse profitar de China, li
land con li antiqui cultura.

[.author]
Trad. E. P.

****
Eigentümer, Herausgeber und Verleger: Occidental-Union, Sitz: Mauer bei
Wien. Verantwortl. Schriftleiter: Ing. E. Pigal, Liesing b. Wien. Druck:
Milan Nedvídek, Tábor.
****

// Cosmoglotta A 67 (1929-12) {{{1
== Cosmoglotta A 67 (1929-12)

Annu VIII -- Decembre 1929 -- Nr. 67 (12)

ifdef::original-tocs[]

// Contene {{{2
=== Contene

- Un felici nov annu!, Engelbert Pigal -- Hanns Hoerbiger
- Complet grammatica de Occidental (4), K. Janotta
- Analitic e sintetic, Edgar de Wahl
- Baudouin de Courtenay {cross}, K. Janotta -- E. Piga
- Cronica
- Subventiones al Occidental-Union
- Avises

endif::original-tocs[]

// Un felici nov annu! {{{2
=== Un felici nov annu!

Li nov annu comensa con mult esperas por nos occidentalistes.
Occidental, mersí a su qualitás intrinsic e mersí al circumspectiós
tactica de su responsabil ductores in li annu passat ha aquisitet tant
atention de competent persones, que un grand german editor-firma ha
posset far li unesim investition por li general difusion de Occidental.

Quam ja communicat a nor letores, ti actiones es inaugurat per li german
libre de introduction «Occidental, die Weltsprache», ja atendet de long
de nor adherentes. Ti ovre con circa 260 págines in li formate de
Cosmoglotta e composit de un stab de experientiós occidentalistes sub
egide del Central Officie, ja es percompostet e apari in fine de januar.

Ti labores demandat de nos mult atention e témpore. Noi deve presentar
li lingue e li metodes de argumentation de propaganda in un form solid e
apt por li grand publica. In ti dominia esset necessi ancor mult
studies, discussiones e correspondenties inter li autores.

Noi esperat que li libre va posser aparir ja sat temporan ante li fine
del annu 1929. Pro to nor mecenes corageat proposir editer li revúe, con
augmentat págines e covriment ja in januar 1929, supposiente que per li
aparition del libre va crescer li númere del abonnates e del
subventionatores del revúe por portar li surplus-custas por 1930. Nam
nor mecenes posset garantir solmen por li aparition in 1929.

Interim noi combattet contra li obstacules queles oposit se contra
introducter nor movement in li vast publica per un grand-stilic ovre che
un bon-conosset editoría, con sat grand aparate de reclame. Ad unesim it
esset necessi remover omni impedimentes contra li difusion de un tam
custosi libre propagant un nov idé. Fortunosimen per comun auxilies del
amicos de Occidental omni ti obstacules nu es superat, e noi posse
esperar un fort impuls de nor movement in li sequent semanes.

// XXX NOTE: ci esset li marca original de págine -206-

Tamen pro ti grand retardation del libre li programma de nor revúe por
1929 … 1930 nu es ne realisabil e deve esser ajornat till 1931.

Un apelle al amicos de Cosmoglotta ne posset augmentar remarcabilmen li
subventiones promesset por 1930. Nam por mantener li actual standard del
revúe (in medie 20 págines e covriment, aparition mensual) es necessi
adminim 1000 ulterior abonnamentes o li equivalente in subventiones, i.
e{dot} 1000 Dollar por annu 1930.

Do in li annu 1930 noi es fortiat renunciar li covriment e editer solmen
circa 16 págines in intervalles de du mensus. Ma anc por un tal
aparition li actual subsidies ne es sufficent, e noi invita omni amicos
de Cosmoglotta payar ne solmen li nov, bass precie de abonnament annual
de 1/2 Dollar, ma anc un micri subvention.

Noi peti misser si possibil un abonnament de propaganda de adminim 1
Dollar vice 1/2 Dollar. In recompensation nor administration va expedir
tri exemplares vice un exemplare del revúe. Ples usar ti du ulterior
cadernes por propaganda che conossetes por acquisiter ulterior
abonnates.

In li sam annu, quande un grand editoría comensat laborar por
Occidental, un altri tal firma, fam-conosset, RUDOLF MOSSE in Berlin, ha
liquidat su section por Esperanto, cessante li edition del jurnales
«Germana Esperantisto» e «Esperanto-Praktiko» e su céteri publicationes
pri Esperanto.

Ti eveniment vell esser atristant por omni amicos del idé de un lingue
international neutral, si Occidental per su success in sam témpore ne
vell compensar ti fallida del penas a comun {asterisk}butes (scopes).

It es tre important que it es just un german interprense quel comensa li
vast propaganda por Occidental.

Ante li grand guerre on generalmen usat li lingue francés, anglés e
german quam lingues international. Per li pacte del Societé de Nationes
solmen li lingues frances e angles es stipulat quam lingues
international. Un proposition usar Esperanto quam lingue auxiliari esset
repulset per li plenum del Societé. Un admission del german lingue in li
present situation es impossibil, pro que, in li sam moment li usatores
del lingues hispan, italian etc vell demandar li sam jure. Li turre
babilonic vell esser complet.

// XXX NOTE: li marca original de págine -207- esset in li sequent
// paragraf:

Etsi scientistes ne cessa apreciar usar german in lor publicationes, in
Central e Osteuropa, ma anc in Japan; tamen li
german lingue pos li guerre ha perdit remarcabil chances. Germanes nu
plu sovente quam antey deve usar li lingue anglés in lor comunicationes
international. Do, precipue li germanes pro causes de national prestigie
have grand interesse pri un lingue international neutral. Li micri
nationes, queles rarmen parlat a altri nationes per lor propri lingues,
es minu interessat pri un neutral lingue. Ili va usar anc angles. Ma li
germanes, e anc li franceses, de queles li lingue in dominia
international es suplantat plu e plu per li anglés, just pro ti
interesses de visu-punctu national va acceptar li neutral lingue
Occidental. Ti du grand nationes va decider, quel del du lingues va
devenir lingue international in Europa: Angles o Occidental.

Noi posse joyar que just in Francia, mersí al iniciative del
Occidental-Societé de Francia e precipue de nor nov colaborator,
publicist senior L. RAVASSE, li movement de Occidental deveni populari.

Pos acceptation de Occidental per Germania e Francia, li decision por li
céteri munde ne va esser desfacil, pro que chascun qui comprende angles,
comprende anc Occidental, quasi immediatmen.

It es un assertion ne pruvat que li angleses vell haver solmen un
interesse considerabilmen plu micri por un lingue international
constructet quam li céteri nationes. Li realitá demonstra just li
contrarietá: Li Universal Esperanto-Congress 1930 es arangeat per
angleses in Oxford. It es un angleso, general director Gerald A. MOORE,
quel max generosimen subventiona li movement de Occidental. E it es un
societé anglo-american, I.A.L.A. (International Auxiliary Language
Association), quel occupa se pri li introduction de un lingue
international constructet e quel ja ha expenset grand summas por
investigationes, conferenties etc por su programma.

«Germana Esperantisto», nr 405, raporta: «In Anglia ha fundat se un S.
O{dot} S.-Liga por Esperanto. Li programma de ti liga es revivificar li
morient Esperanto-emissiones de radio-stationes. Li membres de ti liga
paya nul contribution e have nequel obligationes. Ili deve promesser
solmen subtener li labores del local radio-commissiones per un
comunication per post-cart conform a un dat admonition.» To es anc un
exemple, quel demonstra que li radio-stationes have poc auxilie per
Esperanto, benque por ili, sam quam por li fonofilm, un universal lingue
es necessissim.

// XXX NOTE: ci esset li marca original de págine -208-

Ci noi vole directer anc un parol a nor esperantistic letores: Noi
denove deve sublinear que nor programma es ne far proselites inter li
esperantistes o combatter Esperanto. In contrari, noi clina cap córam
esperantistes pioneros de nor idé. Ma noi propaga Occidental pro que li
preponderant majorité del homes adver desira un lingue international, ma
refusa acceptar Esperanto, pro su lingual defectes. Noi directe nor
propaganda a tal persones queles per Esperanto ha devenit índiferent o
mem adversari a un lingue international constructet. It es do li
occidentalistes queles tene alt li standarte del idé del lingue international! Nos do
ne atinge li difamationes, queles di que noi es nocentes del idé, solmen
pro que noi ne posse recomandar Esperanto. Esque noi ne vell haver plu
mult jure lansar un tal assertion contra li propagandistes de un sistema
ínapt e discreditent li idé, e quel recive adherentes solmen pro esser
sin un concurrente conosset generalmen.

Nor adversarios self constatat plur {asterisk}vices (vezes) que li maniere de
discussion in «Cosmoglotta» vers Esperanto depos function del
Occidental-Union es ínblamabil, «fair and gentlemanlike». Plu noi ne
posse! Nor Organisation es consacrat al propaganda de Occidental. Ma li
response al question esque Esperanto es nor adversario o nor alliate, ti
response apartene al Esperantistes! Ma noi declara ja hodie: Ti qui
atacca Occidental, ti es nor adversario, contra quel noi va saver
defender nos.

Si noi retrospecte li annus passat, noi posse esser content con li
crescent aconossentie e estimation de Occidental. It es solmen
regretabil que li material progress in 1929 ne avansat in sam passu e
que in li proxim mensus li cassa de nor Union ne permisse mantener li
actual standard de nor central revúe.

Ma noi have bon cause esperar que in li curs del annu 1930 nor movement
va developar in tant mesura que un nov augmentation e amelioration de
Cosmoglotta es possibil bentost.

Adver por posser atinger plu rapidmen ti successes, noi besona li
confidentiós auxilie de omni occidentalistes, sive in pecunie sive in
collaboration.

In ti sense noi desira a nor letores

un felici nov annu.

[.author]
--
Occidental-Union

Central Officie

Engelbert Pigal -- Hanns Hoerbiger
--

// XXX NOTE: ci esset li marca original de págine -209-

// Complet grammatica de Occidental {{{2
=== Complet grammatica de Occidental

[.author]
Composit de K. Janotta, revidet de E. de Wahl e organisat de E. Pigal.

(3-esim continuation)

// III-esim Capitul: Derivation {{{3
==== III-esim Capitul: Derivation

// XXX TODO: Converte «vide» a ligamentes.

// XXX TODO: listes:

(Continuation)

B{dot} Sufixes productiv

1{dot} Sufixes nominat productiv

-ach

significa un depreciation, un pejoration, un grossieritá: cavallach,
librach, linguach, musicach, paperach, populach, tempach. -- Vide li
verbal aplication che -ar (g) sub 2 in infra.

-ac-i

juntet in general al temas primitiv de verbes, significa «inclinat a…»:
babil'ar, babil'aci; cap-ir, -aci; furt-er, -aci; mord-er, -aci;
parl-ar, -aci; rev-ar, -aci; roub-ar, -aci; somni-ar, -aci; ten-er,
-aci; trinc-ar, -aci; vigil-ar,-aci; viv-er, -aci; vor-ar, -aci. Sin
tema primitiv (orfan derivates): loquaci, sagaci. De un nominal radica:
ver, veraci.

-ad-e

significa un multité, colectivité, serie, contenida, quantité prendet
quam unité: boccade, borsade, brassade, caldronade, carrettade,
colonnade, pottade, pun'ade, tassade. It significa anc alquo (un
colectivité) pervivet: ieremiade, olympiade, robinsonade, Iliade.

-ag-e

significa (a) collectives con sense de órdine: boscage, cordage,
dentage, foliage, plumage, tonnage; (b) anc un cose fat de …,
consistent in …: farinage, lactage, lanage, linage, sucrage. --
Compara li remarca al sequent suffix.

-agi-e

(adjuntet al thema primitiv del verbes) indica un activitá, precipue
industrial o professional, sovente metaphoricmen li resultate concret
del action, li medie por provocar ti activitá, li loc o li témpore de
it, li pecunie (custas, taxas) quel on deve payar por it, p. ex.:
abordagie, ancragie, arbitragie, blamagie, equipagie, imballagie,
luagie, ovragie, passagie, pilgrimagie, plantagie, raffinagie,
transportagie, viagie.

Remarca: Li du suffixes -age e -agie veni de L -aticum, medi-L -agium
con li correspondentes FAD -age, I -aggio, S -aje. Pro to on ha proposit
unir les al form -age, pro que un strict diferentiation vell evocar
permanent hesitas e erras. Ma to es ínjust si on regarda e obedi li tre
clar regul que -agie es usat con verbal themas, in contra -age con
nominal themas.

// XXX NOTE: ci esset li marca original de págine -210-

P{dot} ex. quo vell significar «ancrage», si on uni li du suffixes? Esque to
es un collection de ancres de un nave (derivat de «ancre»)? O esque to
es li action de «ancrar» e per extension li fact self, li loc, li
payament por li action e loc? Secun li regul superior in li ultim casu
on usa li parol «ancragie». In ti ocasion noi remarca in general, que li
lingues natural have mult imprecisitás in li derivation, juntente sub li
sam sufix diferent idés. Ma quelcvez ili anc self divide un primarimen
unitari suffix in du divers, p. ex. ex L -arius deveni in li modern
lingues unimen I S Pg -ario, Pr -ari, F -aire, A -ary, D -är, Occidental -ario,
e altrimen I -iero, S -ero, Pg -eiro, Pr F D -ier, A -er, Occidental -ero. It
es do absolut natural e logic si un cert regularisation have loc in un
lingue artificial sam quam li hom ha regulat mult fluvios. Li form self
de -agie es justificat per I -aggio; it es quasi in populari etimologie
un verbal substantive per li sufix -ie (cp. in infra) del verb «ager».

-al

expresse un general adjectivic relation, p. ex.: artificial, brutal,
central, dental, diferential, cordial, criminal, exceptional, general,
guttural, labial, leyal, mortal, musical, national, normal, original,
oval, radical, social, total, trivial (de trivia, do public, comun etc).
Ples vider anc in infra sub -ic. Si li parol es usat quam substantive,
it recive avantageosimen li desinentie -e (cp. II. C., 2, a), p. ex.
centrale, diferentiale, generale, originale, ovale, plurale etc.

-al'a

significa collectives con sense de desórdine, alquo conjettat in un
cumul, pro to in maniere depreciativ un pel-mel: antiqual'a, boscal'a,
canal'a, ferral'a, garsonal'a, intral'a, limal'a, monacal'a, monetal'a,
mortal'a, mural'a, plumal'a, prestral'a, ramal'a, refusal'a, rimal'a,
vitral'a. -- Nul parte del grammatica de Occidental trovat tam mult
oposition quam li mollat sones l' e n' (cp. V-m cap., parte A); ci on
vell posser evitar li l', si on vell usar in vice de -al'a forsan li
form -ail(a) (con li accentu sur -a secun li regules fonologic), do:
antiquail, canail, ferrail, intrail etc. Ad plu on mey egardar li
diferentie inter li formes per -al'a (-ail) e li formes per -al-ie (cp.
in supra -al e in infra -ie), queles es verbal abstractes quam:
batt-al-ie (ne battal'e) de batter, represalie, spo(n)salie etc.

-an

significa «apartenent a …, adherent a …»: american, homan, insulan,
mahometan, lutheran, paneuropan.

-ant(i)

forma li decenes del númeres cardinal: du {equals} 2, duant {equals} 20; nin {equals} 9,
ninant {equals} 90.

// XXX NOTE: ci esset li marca original de págine -211-

-ard(e)

caracterisa (a) persones, ma anc (b) animales, (c) plantes e (d) coses
con malin signification: (a) babil'ard, criard, dynamitard, falsard,
fuiard, furtard, grun'ard, leccard, mentiard, richard, somniard, (b)
moscard, (c) spinard, (d) bombard, petard.

-ar(i)

significa «conform a …, respondent a …, convenient a …, servient a
…»; angulari, annuari, articulari, atomari, auxiliari, binari,
circulari, commentari, complementari, consulari, corpusculari,
crepusculari, diari, doctrinari, elementari, epistulari, evolutionari,
exemplari, familiari, formulari, fractionari, fragmentari, honorari,
imaginari, insulari, lineari, litterari, lunari, matriculari, militari,
millannuari, moleculari, monetari, oculari, ordinari, parlamentari,
particulari, perpendiculari, planetari, polari, populari, primari,
reactionari, regulamentari, regulari, revolutionari, scalari, scolari,
seculari, secundari, singulari, solari, stationari, stellari,
subsidiari, tabellari, temporari, tertiari, testamentari, tributari,
tumultuari, visionari, zonari. -- Por formar substantives on muta -i a
-e: circulare, commentare, exemplare, formulare, honorare, oculare,
singulare; cp. anc II, C, 2. -- Ad-plu on mey vider li derivates in
-ari in infra che -tá e -té.

Remarca ad -ari: In mult casus anc derivates per -al vell esser possibil
secun li sense in vice de teles per -ari; ma on mey remarcar que secun
li general lege de dissimilation on deve usar -ari pos substantivic
temas finient in -l: angul, angulari (ne: angulal); exemple, exemplari
(ne: exemplal) etc.

-ari-o

significa un person caracterisat per alquo external, do indica sovente
un sense passiv, p. ex. per su function (A -aire, -arian, -ary, D -är,
-ar, F -aire): actionario, adversario, antiquario, apothecario,
beneficiario, bibliothecario, commissario, commissionario, destinatario,
emissario, functionario, legatario, legionario, locatario, mandatario,
millionario, missionario, officiario, notario, pensionario,
referendario, revolutionario, secretario, signatario. -- Li derivates
per -ario de paroles finient in -tá on mey vider in infra che ti suffix.

-ari-um

significa un scientific, tecnic o artistic colection: abecedarium,
aquarium, canzonarium, copiarium, dictionarium, glossarium, herbarium,
horarium, instrumentarium, inventarium, librarium, mortarium,
necessarium, ossarium, ovarium, planetarium, questionarium, radicarium,
rimarium, rosarium, terrarium, viarium, vivarium, vocabularium.

// XXX NOTE: ci esset li marca original de págine -212-

-astr(e, -a, -o)

significa (a) persones de valore inferior, (b) plantes savagi; p. ex.:
(a) matrastra, medicastro, musicastro, patrastro, poetastro,
politicastro; (b) minthastre, pinastre, pomastre (= pom silvestri),
salicastre, vinastre. -- On mey egardar, que -astr ne indica ni li
bel-parentitá ni li step-parentitá (cp. bel- e step- in IV, D), ma li
malinitá, do «matrastra» {equals} malin matre, malin belmatre, malin stepmatre
etc.

-at

(con substantivic themas) significa «providet per …»: armat, barbat,
ferrat, foliat, ossat, talentat; it es quasi participies del verbes
«armar, barbar …» secun li regul (a) pri li suffix -a-r in li secuent
articul (2. Sufixes verbal), do significant «munir de armes, barb …».

-atr(i)

significa «simil»; alatri, olivatri, opalatri, piscatri, spongiatri,
verdatri.

-at(u)

significa institutiones e positiones social o legal, anc dignitás,
oficies: califatu, celibatu, concubinatu, consulatu, directoratu,
episcopatu, papatu, patriarchatu, proletariatu, secretariatu,
triumviratu, viduatu. In derivates li finale -u desapari: celibatario;
it posse anc esser omisset in casus sin dubitas: califat, celibat etc.
It mey esser egardat que li suffix -atu es usat solmen con nómines
designant persones (substantives e adjectives personal).

-bil

pri ti ci suffix de Wahl ha stipulat li sequent regules ci reproductet:
-bil expresse un possibilitá, un passiv che verbes transitiv (quo posse
esser fat), e un neutri che verbes íntransitiv e neutri (quo posse
evenir). It es juntet al tema verbal (presentic) pos elimination del
finale verbal -r resp. -er. Ti ultim verbes junte li sufix -bil pos li
general vocal juntiv -i- (compara li suffix -da). Exemples de transitiv
verbes (a): ama-r -- ama-bil, respecta-r -- respecta-bil, compara-r
-- compara-bil; compati-r -- compati-bil, perdi-r -- perdi-bil,
audi-r -- audi-bil; cre-er -- cred-i-bil, le-er -- le-i-bil,
per-miss-er -- permiss-i-bil, reduct-er -- reduct-i-bil, flex-er --
flex-i-bil, tra-er -- tra-i-bil, extin'-er -- extin'-i-bil; (b)
(verbes intransitiv) dura-r -- dura-bil, sta-r -- sta-bil; falli-r --
falli-bil, putri-r -- putri-bil; noc-er -- noc-i-bil, horr-er --
horr-i-bil.

// XXX NOTE: li marca original de págine -213- esset in li sequent
// paragraf:

In quelc verbes transitiv li derivates in -bil tamen have activ sense
secun international custom e usu: terr-i-bil de terr-er, responsa-r, --
responsa-bil. Ti verbes queles in li perfectic tema muta li ultim
consonant (d, r, g, t) in s (x) junte
li sufix -bil a ti perfectic tema, vice li verbal (presentic), p. ex.:
vid-er -- vis-i-bil, merg-er -- im-mers-i-bil, ced-er -- cess-i-bil,
convert-er -- convers-i-bil, sent-ir -- sens-i-bil. Altri exemples:
de-fend-er -- defens-i-bil, ap-plaud-er -- plaus-i-bil, com-prend-er
-- comprens-i-bil, ex-tend-er -- ex-tens-i-bil, sus-pend-er --
sus-pens-i-bil, ex-plod-er -- ex-plos-i-bil.

Del verbes mo(v)er, voluer e soluer ultra li regulari formes mov-i-bil,
volu-i-bil e solu-i-bil existe ancor scientic latin formes sin li juntiv
vocal -i-, mobil, volu-bil, solu-bil, con un poc altri sense: mo-bil =
quel self posse mover se, mov-i-bil {equals} quem on posse mover, solu-bil in
chimical sense.

Li sense del verbes in -er es ti que li -e- ne es inherent al tema
verbal (presentic) ma solmen eufonic vocal usat in li conjugation.

// XXX TODO: liste de definitiones

-cunc

enclitic forma pronómines e adverbies relativ índefinit del definit
tales; vide tis (VI, D).

-da

(juntet al tema presentic) significa un activitá in duration: cannonar,
(tema presentic:) cannona, (derivate:) cannonada; cantar, cantada;
cavalcar, cavalcada; durar, durada; errar, errada; murmurar, murmurada;
parlar, parlada; promenar, promenada; telephonar, telephonada; ulular,
ululada; volar, volada; fallir (tema presentic:) falli, (derivate:)
fallida; finir, finida; fuir, fuida; perdir, perdida; vomir, vomida. Che
li verbes finient in -er on ne usa li formativ eufonic finale -e, ma li
ligativ vocale -i: currer, currida; mover, movida. On mey ne usar ti
sufix in li casu de un curt eveniment, ma on mey preferer ci li tema
presentic secun III, A, 2; do por exemple: li recive, ma ne recivida, ni
recivion, ni reciventie.

-ell(-e, -a, -o)

derivat de nómines de animales, significa yun animales: leonell,
leonella, leonello; svinell.

-en(a)

forma numerales colectiv, sovente usat in sense aproximativ: decen(a),
quaranten(a), centen(a), millen(a). In vice de dudecen o deciduen es
usat li parol international «dozen», quasi un abreviatura de dudecen.

-ent

vide -nt.

-er-

// XXX NOTE: li marca original de págine -214- esset in li sequent
// paragraf:

(-era por feminas, -ero por mascules e anc por li (genericmen) comun
signification) indica un «person activ, professional, artisan», ma ne un
person occupat temporarimen pri alquo, do {equals} FD -eur, -ier, ED -er:
barbero (de barb), chassero (chassar), forestero (forest), lavera
(lavar), librero (libre),
magnetisero (magnetisar), molinero (moline), passagero (passage),
scolero (scole), semero (seme, semar), tal'ero (tal'ar), tornero
(tornar), vitrero (vitre).

-eria

(sin accentu sur i, do identic a -er + ia) loc de profession: barb,
barberia; confect, confecteria; juvel, juveleria; libre, libreria;
restaurar, restaureria (= restaurant, restauration); vitre, vitreria (=
fabrica de vitrerie).

-erie

(sin accentu sur i, do identic a -er + ie) significa un profession,
afere, metode, mestiere e su productes, p. ex.: vitrerie, potterie. --
Metaforicmen un caractere e su expression, un methode de acter, p. ex.:
bigotterie, coquetterie, diabolerie, galanterie.

-es (-esa, -eso)

significa «indigen, inhabitant», usat substantivic e adjectivic: angles,
chines, borghes, cortes, frances, genues, japanes, siames, maltes,
viennes; masculin: angleso etc; feminin: anglesa etc. On posse usar pos
-es li desinenties -e por substantives e -i por adjectives por evitar un
confusion con li plural, ergo: francese, francesi etc; un altri
(fonetic) medie de distin'tion es pronunciar moll li final s;
transcrition: [frantsês] in vice de [frántsess].

-esc

indica alquo assertetmen simil a …, inventetmen comparat con …,
amemorant a … (precipue pri persones o entes): arabesc, bluffesc,
burlesc, cortesanesc, follesc, gigantesc, guerresc, humoresc(a),
infantesc, modellesc, opalesc, pictoresc, romanesc; orphan derivat:
grotesc. Per -er it forma verbes; vide -escer in li secuent articul.

-esim

(accentuat sur e, con s moll) forma (a) numerales ordinal: quantesim?
unesim (in vice de unesim anc: prim) {equals} 1-m, duesim {equals} 2-m, triesim {equals} 3-m,
quadresim {equals} 4-m, decesim {equals} 10-m, deciunesim {equals} undecesim {equals} 11-m,
duantesim {equals} 20-m, duantininesim -- 29-m, centesim {equals} 100-m,
milltricent(-e)ninesim {equals} 1309-m, (b) numeralies fractional commensant de
1/5: un quantesim (parte)? un quinesim (parte) {equals} 1/5, tri decesim
(partes) {equals} 3/10; infinitesim, infinitesimal (matematica).

-ess(e)

// XXX NOTE: li marca original de págine -215- esset in li sequent
// paragraf:

significa un pregnant qualitá, statu, ma special, con altri
signification quam -ie, -itá, -ore; in ti sufix -ess li latin suffixes
-itia e -ities ha confluet. Exemples: altess (metaforic, dignitá; in
contra: «altore» pri li dimension spacial, «altitá» {equals} li qualitá de
esser alt), delicatess, finess, grandess (postura; in contra: «grandore»
pri li mesura, «granditá» {equals} li qualitá de
esser grand), yuness (témpore, etá; in contra «yunitá» {equals} li qualitá de
esser yun); ulterior exemples: debiless, nobless, richess, politess,
tristess.

-essa

significa un feminin officie, dignitá. Ti suffix have un tot altri
origine quam li precedent; nam -essa veni tra basslatin de grec -issa.
Exemples: abatessa (de: abate), baronessa (baron), comtessa (comte),
deessa (deo), diaconessa (diacon), gigantessa (gigant), mastressa
(mastro), prophetessa (prophet), princessa (prince), sultanessa
(sultan). Li syllabe -tor por masculines muta se por li feminines a
-tressa (sin -o-): actor, actressa; director, directressa; imperator,
imperatressa; ma doctoressa de doctor e tutoressa de tutor. Ples
comparar li form «nutressa» in li parte D, 1 in infra che -t(o)r-essa.
Ultra li regulari formes «heroessa» (de heróe) e «reyessa» (de rey) on
posse usar li international natural formes «heroina», «reyina». Per
-essa posse esser format anc li nómines de feminin animales timet o
estimat: leon, leonessa; pavon, pavonessa; tigre, tigressa. On mey
comparar li VI-m capitul B, 7.

-est, -est-ic, -est-ri

vide les in C, 1 in infra.

-et {cross}

{equals} -ett.

-ett (-ette, -etta, -etto)

es un general sufix diminutiv: (a) del substantives indicant persones:
filia, filietta; filio, filietto; Anna, Annetta; Paulo, Pauletto; anc
signification caressiv; (b) del substantives indicant coses sovente con
un signification simileant o substitutiv: carre, carrette; chambre,
chambrette; cigar, cigarette; epolette, historiette, lansette, librette,
lorgnette, navette (anc del textor), pincette, rosette, rulette,
statuette; (c) con verbal temas primitiv it significa micri coses, usat
por far li action concernet: ciser, cisette; forar, forette; incender,
incendette; inflammar, inflammette; luder, ludette; ponderar, ponderette
(pondere es li qualitá); provar, (e)provette; serrar, serrette; tener,
tenette; tonder, tondette; (d) con adjectivic temas it significa «havent
ne totalmen li qualitá»: brun, brunetti; gris, grisetti (de quel
«grisetta» pro li simpli vestiment); pallid, pallidetti; (e) con verbes
it have sovente un, signification frequentativ, vide -ett-a(r) in li
articul sequent. Ples attenter que li nómines de animal-yunes es format
per li suffix -ell; vide it in supra.

-ez {cross}

{equals} ess(e); vide it in supra.

-ia

// XXX NOTE: li marca original de págine -216- esset in li sequent
// paragraf:

juntet al nómines de persones significa «loc, land, local de lor labor»:
abatia (de abat), auditoria (auditor), dominia (dómino),
dormitoria (dormitor de dormir), Germania (germano), Russia (russo).
Ples vider anc -eria e -oria.

-ic

(ínaccentuat secun I, C, 2) indica «essent tal, havent li qualitá de
…»; it junte se precipue con temas de grec orígine: caloric (de
calore), chronic (chrono-), electric (electro-), heroic (heróe),
medicinic (medicina), phantastic (phantast), poetic (poet), sideric
(sídere), symbolic (symbol). Existe mult paroles per -ic ne derivat in
Occidental: arithmetic, botanic, critic, cynic, logic, mathematic,
politic e altres. Por preciser o nuanciar li sense adjectivic, on posse
adjunter -al, p. ex. electrical, logical, sistematical; advere it existe
ci sovente un diferentie del sense, p. ex. physic e physical.

-ica, -ico

per junter -a al adjectives per -ic on recive li nómines del scienties e
artes; per -o li executores de ti scienties o artes; tre sovente li
paroles per -ica e -ico ne have un tema derivativ in Occidental.
Exemples: aviatica, aviatico (avie, aviar, aviator, aviatic, avion);
chronica, chronico; logica, logico; mathematica, mathematico; physica,
physico; symbolica, symbolico etc. Ti sufixes ne have li accentu sam
quam li suffix -ic (vide I,C,2). It es in discussion usar li
sufix-gruppe -ic-i-an por li persones, p. ex. logician, mathematician
etc, queles vell permisser li formation de nómines masculin e feminin,
p{dot} ex.: logiciano, logiciana etc.

-id

vide it in C, 1 in infra.

-ida,

ples vider -da.

-id-e, -id-o, -ida

indica «descendent» e forma talnominat «patronymicos»; (a) persones:
arpadide, danaide, eumenide, heraclide, napoleonido, nereida, oceanide,
priamide; (b) metaforicmen stelles filant: leonides, perseides.

-ie

indica abstractes, (a) de adjectives: autonomie, cortesie, inaptie,
inertie, jalusie, maladie, somniacie; (b) precipue de adjectives e
participies finient in -nt: absentie, alliantie, confidentie,
conossentie, convergentie, decadentie, elegantie, existentie,
ignorantie, perseverantie, presentie, proveniende, reminiscentie,
silentie, tolerantie; (c) anc de substantives (indicant persones li
derivates significa sovente scienties): anatomie, aristocratie,
astrologie, astronomie, barbarie, democratie, geographie, seniorie,
tyrannie; (d) de verbes: furer, furie; judicar, judicie; mentir, mentie.
-- Li verbal substantives mentionat sub li punctu (b) difere per
psicologic nuancies del verbal substantives format per li suffix -ion;
compara che ti ci suffix in infra, li tractate pri li verbes static e
dinamic.

// XXX NOTE: ci esset li marca original de págine -217-

-ier

existe in tri formes: (a) -iera indicant un loc contenent alquo, u on
extrae o cultiva alquo: carboniera, coralliera, fasaniera, glaciera,
miniera, pisciera, torfiera; (b) -iere significa «vase, utensile,
reservuore, contenent alquo, apertet por alquo»: butoniere,
cigarettiere, cigariere (etuí), cindriere, glaciere, graniere, incriere,
mortiere, sputiere, sucriere, tabaciere, teiere, visiere; (c) -iero
indica objectes e precipue plantes portant alquo: candeliero, cigariero
(tub), fructiero, pomiero, rosiero, teiero (= té-plante).

-il

vide it in C, 1 in infra.

-il'

es un sufix caressiv: canil'o, fratil'o.

-in

significa derivation, orígine: argentin, argilin, aurin, canin,
columbin, cristallin, cuprin, feminin, ferrin, florentin, infantin,
marin, masculin, ranin, serpentin, terrin. Ti sufix forma anc
substantives: casein (caseo), cocain (coca), moline (mol), svinine (=
carne del svine), turbine (turbar), urine (ure); e li du feminines:
heroina, reyina (cp in supra che li suffix -essa). Pri li adjectives
«fratrin, matrin, patrin» vide in C, 1 in infra che -n.

-in'

es un sufix caressiv: seniorin'a, matrin'a, carin'a, catin'a.

-ion

(juntet al tema perfectic) indica abstract verbal nómines, actiones,
status, metaforicmen anc lor concret realisation, lor loc e li persones
actent: action, administration, completation, concession, construction,
definition, degradation, delegation, demolition, destination,
expedition, fabrication, fiction, impression, negation, petition,
redaction, situation, tradition, vision.

In latin li substantives per -ion es nominat «nomini actionis», i. e.
nómines de action o verbal substantives. Ma tal nómines es anc format
per li duplic sufix -ntie (compara in supra che -ie). Li diferentie
inter -ion e -ntie es ti que li derivates per -ion es format in general
con li thema de verbes dinamic, e li derivates per -ntie con li temas de
verbes static. Li classification del verbes secun ti psicologic
vispunctu have grand importantie por li regulari derivation del natural
international vocabules de latin orígine.

// XXX NOTE: li marca original de págine -218- esset in li sequent
// paragraf:

Li verbes static monstra un statu constant e permanent, do ne atinge un
nov statu perfect, finit e pro to ne posse haver un tema perfectic, p.
ex.: concordar, conosser, consister, creder, diferer, distar, esser,
perseverar, provenir. Li verbal substantives static es format quam dit
per juntion del suffix -ie al participie presentie: concordantie,
conossentie, consistentie,
credentie, diferentie, distantie, essentie, perseverantie, provenientie.
On ne ha adoptet in Occidental formes quam «difference» o «differenz»,
pro que it deve esser possibil regularimen derivar de diferentie li
ulterior formes: diferenti-al, diferenti-ation etc.

Li verbes dinamic indica que alquo eveni, es fat, que un mutation del
statu original es executet quel posse causar un statu final, p. ex.:
acter, destructer, finir, indicar, inserier, parlar, rotar, rupter,
scrir, tonder. Verbal substantives dinamic es derivat quam ja dit per
juntion del suffix -ion al tema perfectic: action, destruction,
finition, indication, insertion, parlation, rotation, ruption, scrition,
tonsion; o substantives, queles indica li statu atinget per juntion del
suffix -ura: structura, ruptura, scritura, tonsura.

Per li evolution mult paroles con -ion recive in sense plu concret; in
ti casu ili indica ne solmen li action, ma anc li methode, resultate,
loc etc, p. ex.: construction, redaction e altres.

Anc li límite inter verbes static e dinamic naturalmen ne es absolut
strict, p. ex. on posse derivar de tolerar tam «tolerantie» quam
«toleration», con un cert diferentie de sense; li unesim monstra
precipue li general statu mental e li duesim plu mult li tenentie in un
concret casu.

-ism

significa «direction mental, tendentie de action»: automobilism,
buddhism, capitalism, christianism, darwinism, egoism, idealism,
nepotism, nihilism, socialism, symbolism, verism; anc por linguistic
particularitás: germanism.

-issim

(accentuat sur li unesim i secun I, C, 2), general adjectivic sufix
augmentativ, ma anc con substantives, indica «un alt gradu sin
comparation» (superlativ absolut): altissim, amatissima (= fémina tre
amat), bellisim (= tre bell), bonissim (= tre bon, exellent), carissim,
estimatissim, generalissim (= marchall), finissim (= tre fin),
grandissim (= enorm), micrissim (= minim), serenissimo.

-ist

// XXX NOTE: li marca original de págine -219- esset in li sequent
// paragraf:

(de substantives) significa «adherent de un doctrina (corespondent al
sufix -ism), person occupat de alquo artistic, scientic, religios,
filosophic, ideal, politic, militari, sportiv o tecnical» p. ex.:
artist, automobilist, bonapartist, buddhist, capitalist, communist,
darwinist, dentist, egoist, florist, idealist, internist, jurist,
librist (= bibliophil), linguist, machinist, nihilist, oculist, pianist,
publicist, socialist, symbolist, telegraphist, velocipedist. Por formar
adjectives del derivates per -ist on
usa solmen li suffix -ic (quo specialmen li franceses mey atenter):
automobilistic, buddhistic, communistic, socialistic; sammen quelc
scienties e tecnicas: automobilistica, linguistica, oculistica.

-it

indica li orígine, precipue (a) de natives e altri persones e (b) de
minerales, p. ex.: (a) hamit, israelit, jesuit, levit, semit; (b)
ammonit, belemnit, dynamit, granit, melinit, meteorit, pyrit, sienit.

-itá, -itá

vide -tá, resp. -té.

-ite

indica «inflammation maladiv»: apendicite, diphtherite, laryngite,
meningite, periostite, peritonite, pulmonite, radio-dermite. In AD es
usat li sufix in li form -itis, ma li romanic e slavic lingues usa li
finale -it(e), de quel li derivation per -ic es totalmen regulari:
apendicitic. etc.

-iv

indica «actent talmen, capabil de …» (destination, capacitá,
necessitá) e es juntet al tema perfectic; de verbes finient per -ar:
accusar, accusativ; augmentar, augmentativ; compensar, compensativ; dar,
dativ; decorar, decorativ; derivar, derivativ; dubitar, dubitativ;
explicar, explicativ; imperar, imperativ; nominar, nominativ; pensar,
pensativ; purgar, purgativ; siccar, siccativ; de verbes finient per -ir:
addir, additiv; definir, definitiv; dormir, dormitiv; fuir, fuitiv;
(de)scrir, (de)scritiv; sentir, sensitiv; de verbes finient per -er:
attenter, attentiv; attraer, attrativ; capter, captiv; constructer,
constructiv; currer, cursiv; decider, decisiv; diminuer, diminutiv;
expresser, expressiv; ficter, fictiv; geniter, genitiv; nocer, nociv;
tacer, taciv; vider, visiv. De mani latin scientic derivates ne existe
in Occidental li tema primitiv, it es tal-nominat «orphan»-derivates, p.
ex. lenitiv, (de L lenire «mitigar»). Li derivates missive e prerogative
have un signification passiv.

Si li derivates per -iv es usat quam substantives, it es preferibil
adjunter un final -e, p. ex.: li nominative, genitive, dative,
accusative, vocative; li imperative, indicative; un augmentative,
diminutive; li alternative, directive, dormitive, fixative,
(loco)motive, palliative, purgative, siccative, stative; un detectiv(e)
(ma anc detectivo, resp. detectiva). Formationes irregulari con -iv es
li paroles ja internationalmen conosset e usat: festiv, maladiv, massiv,
nativ, passiv, primitiv, sportiv.

// XXX TODO: junter li continuation:

(continuation seque)

// XXX NOTE: ci esset li marca original de págine -220-

// Analitic e syntetic {{{2
=== Analitic e syntetic

[.author]
de E. de Wahl

[preface]
--
Divers interessates de Occidental proposi formes sintetic por li
conditionale (p. ex. «amare» vice «vell amar») o mem por li future (p.
ex. «amará» vice «va amar») precipue pro que li constant repetition del
auxiliares sovente sembla chocant. Ma sr de Wahl just in su project
«Auli», ante 20 annus proposit ti sintetic formes, queles il poy ha
abandonat in Occidental. Quam on save, anc Prof. Jespersen recentmen, in
su «Novial», prefere li analitic metode in conjugation. -- Li present
articul esset compostet ja ante un annu, ma noi suposi que it va esser
interessant por nor letores anc hodie.

[.author]
Red.
--

Li actual movement in li lingues es del sintetisme al analitisme. Ja
latin possede in li passive analitic formes con li verb auxiliari
«esse», ú in Sanscrit on have ancor special sintetics. Li modern romanic
lingues possede ja un solmen analitic passive, ma anc in li active li
«passat indefinit, plusquamperfecte e futur exact» ha devenit analitic e
in frances li sintetic «passe defini» existe solmen in litteratura, ma
ha desaparit in li practic vive. Li circumscritiones «je viens de
parler» e «je vais parler» por li proximissim preterite e futur monstra
li tendentie de progressiv analitisation. Ma ultra ti simptomas in li
oficial lingue li dialectes monstra nos ti tendentie in ancor plu mult
exemples. Por exemple in li dialecte del «Vosges» in Francia on have ja
un analitic imperfecte. Li sam tendentie posse esser constatat anc in li
slavic lingues e mem in li turanic, ú li estonian e finnic possede plu
analitic formes quam li turcotataric. Li sam processe on posse vider in
li nov indic lingues in comparation con Sanscrit, etc. In Europa li max
alt gradu de analitisme ha atinget li lingue angles, quel in omni
maniere posse esser regardat quam li max modern e evoluet lingue del
europan civilisation, quel ha forjettat presc omni ínutil
circumpendettes, e introductet divers metodes de precision ne existent
in li altri lingues, queles li conossores del angles aprecia mult.

On vell posser replicar, que si un grand númere de cultural europan
lingues ancor conserva in plu o minu grand gradu li sintetic structura
anc li lingue international posse far to, til que it va esser necessi.

// XXX NOTE: li marca original de págine -221- esset in li sequent
// paragraf:

In cert gradu on vell posser consentir con ti argumentes, ma in omni
casu on va dever posseder medies e possibilitá
por sin ruptura transear al nov metodes si necessi, e to sembla esser nu
realisat in Occidental, quel ancor ne ha ductet li analitisme al
extreme, p. ex. conservante ancor li finales conjugativ in li infinitive
del verbes, proque ti finales lude un grandissim role in li composition
de derivat paroles, do representa un firm e fix guidore por persones ne
apartenent al antiqui Occidental civilisation. Anc per li possibilitá
omisser li auxiliari ha in li preterit, on possede un quasi sintetic
form presc identic con li preterit angles. Li analitic futur incontrat
nu regularmen in omni germanic e slavic lingue e in dialectic parlada in
li romanic, ne posse far desfacilitás. Nu es ancor question pri li
subjunctiv-optativ-dubitativ, quel on proposi formar per finales -eré,
-ería, -erá etc. Ma just in ti minu sovente usat paroles e pro li tre
divers nuancies de sense un sintetic metode es mult preferibil. Ci un
nuanciation per divers simil final síllabes vell esser tre complicat e
misductiv, e li usa de divers independent auxiliares quam vell, mey etc
sembla esser lu max practic, tam plu que on posse per tal maniere con
tempore elargar li precision sin alcun ruptura o long circumscrition.

Ma existe ancor un grav argument por li avantages de un analitic lingue
por international scopes. Prof. Setälä in su inaugural discurse in li
XIV. Esperanto-Congress in Helsingfors, inter altricos ha dit: «Noi
memora que li curas del «renaissance» pri conservation del latin quam
«latin» ha just eliminat it del role de lingue international».

To vole dir, que li lingue international deve evoluer paralel con li national lingues,
in omni casu ne restar in retro. Li lingue international hodie deve esser adminim egal
evoluet quam angles e si possibil ancor plu. Quo nu es li special tipic
del lingue angles? It posse apropriar se li max divers foren paroles sin
dever mutilar les (quant to posse far se in un bocc angles) just pro su
analitic structura, quel ne besona incorporar les in ínacustomat
grammatical formes. Noi vide che Esperanto e Ido qual tragic
consequenties trae pos se li artificial sintetic grammatica e
derivation, quel mutila ne solmen li foren paroles ma anc international
conosset culturalis.

// XXX NOTE: li marca original de págine -222- esset in li sequent
// paragraf:

Pro li hodie rapidmen nascent signification del ne-europan pópules e li
índependent crescentie de propri cultura con plu strett ligation
comercial e cultural con li europanes, it es clar que in curtissim
témpore noi va dever acceptar in li lingue international un grand stock de paroles
african, arabic, chines, indian, japanes,
malay, russ, turc etc, queles on ne posse vestir per sam uniforme.

Do 1) on ne posse haver alcun distintiv vocales quam in Esperanto-Ido,
ma 2) anc li sintetic conjugation e derivation posse haver in futur mult
ínconvenienties.

Un analitic grammatica da li possibilitá conservar li ínalterat form del
parol e talmen it es mult plu facil por li foreni aprender li lingue. On
save quel desfacilitás al studiante fa li complicat sinthetic formes p.
ex. in grec e latin por ne parlar pri Sanscrit, Keltic, Semitic o
Eskimo-lingue, queles on ne posse trovar strax in li lexico.

Talmen li analitic structura de Occidental es un assecurament que anc ye
intrusion de necessi exotic paroles it va posser adaptar se al
postulationes del témpore. Solmen to quo posse evoluer, posse viver.

// Baudouin de Courtenay {cross} {{{2
=== Baudouin de Courtenay {cross}

Con emotion noi recive li communication que Professor JAN BAUDOUIN DE
COURTENAY, Protector del Occidental-Union, ha morit li 5 novembre in
Warszawa. Il nascet in 1845 in Radzymin apu Warszawa. Su morte es un
grand perde tam por nos occidentalistes quam por li linguistica in
general. Il docet in li universitates de Kasan, Dorpat, Petersburg,
Kraków e Warszawa. Pro su important merites por li scientie mult
universitates nominat le doctor honoris causa.

Ma il esset ne solmen un fam-conosset linguist, ma anc un hom de grand
mente, de liberal e nobil maniere de pensa.

Apen ante un annu Baudouin de Courtenay acceptat li oficial protectoratu
pri Occidental, quel function tre honorat le, quam il scrit nos in un
epistul.

// XXX NOTE: li marca original de págine -223- esset in li sequent
// paragraf:

Poc semanes ante su morte il ancor publicat un discurs «Einfluß der
Sprache auf Weltanschauung und Stimmung», i. e. «Influentie del lingue a
universal conception e sentiment» (editet de «Prace Filologiczne»,
Warszawa 1929), de u noi traducte li sequent passu personal: «Yo ha
acumulat un enorm masse de divers materiale (i. e. de scientific
noticies; li traductor), ma yo ha ajornat su perlaboration plu e plu,
til que in fin yo devet abandonar ti mi tresores colectet durant mi tot
vive in 1918 in Petrograd, u ili ha esset perdit e anihilat. Do yo
deve considerar me quam quasi morit. Mi scientific activitá es presc
totalmen paralisat. Un grand ínjusticie ha me esset fat, e yo vell har
preferet, si on tot simplicmen vell har fusilat me, in vice de privar me
de omni mi tresores colectet con tam mult pena.»

// XXX TODO Confirmar "verité" es tipperra vice "veritá"?:

Baudouin de Courtenay esset membre del Comité del «Delegation por
adoption de un lingue international auxiliari» e poy de su Commission
Permanent de quel li ultim sessiones il regretabilmen ne posset
partiprender pro ulterior occupation. Conossetmen ex li labores del
nominat Comité e de su Commission Permanent nascet li unesim form
oficial de Ido. Baudouin de Courtenay ne concordat con omni punctus de
ti solution, e ti su opinion esset miscomprendet de quelc esperantistic
chefes. Por constatar li verité, il misset ja in annu 1908 al
secretarios del Delegation li sequent declaration:

____

1. Yo es ni esperantist ni adept de alquel altri artificial lingue. Yo
   relate a omni ti lingues quam impartial critico. Li idé de
   international auxiliari lingue yo considera quam just, ma ne ligat
   a alquel apart form. Yo opine que con li témpore nequel del
   existent formes va esser conservat, e que un nov, imprevidet
   incorporation de ti idé va aparir.

2. Yo conosse in li munde nequo íntuchabil; pro to yo es contra li
   principie de «netushebleco de lingvo esperanta».

3. Yo da, decidetmen, li preferentie a nequel del tilhodial projectes
   de international auxiliari lingue, ma opine, que Esperanto recoltat
   li max bon successes. Esperanto besona comprensibilmen un
   perfection.

4. Li Comité del Delegation havet li jure relater criticmen a
   Esperanto. Ma secun mi opinion it procedet tro rapidmen. It devet
   submisser li question a un critica mem plu fundamental, e ne antey
   interprender li creation de un nov project. Tam, quam it nu es, li
   Comité del Delegation creat un lingue quel supera Esperanto
   primitiv in mult punctus, ma resta infra it in plur altri.

5. Yo advere ne demisset officialmen del Comité del Delegation, ma
   posset facticmen ne partiprender in su labores pro li sequent
   motives: 1-m pro accumulation de altri labores yo ne posse occupar
   me per li studie de ti problema; 2-m yo ne posse aprobar li grand
   hasta del Comité; 3-m yo time que ti grand hasta posse nocer li
   cose self (i. e.  li fortie del idé de un international auxiliari
   lingue).

Copenhag, 19 august 1908.

[.author]
J{dot} Baudouin de Courtenay

____

// XXX NOTE: ci esset li marca original de págine -224-

Ti lineas (citat secun «Progreso», 1-m annu, nr 8, octobre 1908)
demonstra evidentmen, que li morit scientist ja adminim alor ti epistul
ha previdet, «que un nov, imprevidet incorporation de ti idé va aparir»,
e in ti sense il devenit ante un annu protector del Occidental-Union.

Ti perde es gravissim por nos, nam noi posset esperar un grand sciential
auxilie del morit linguist durant li labores in li Occidental-Academie.

Su nómine sta inscrit por etern témpores in li annales del linguistica e
interlinguistica.

// XXX TODO: Confirmar li position del signates:

Mauer bei Wien, decembre 1929

[.author]
--
Occidental-Union

Central Officie

K{dot} Janotta -- E. Pigal
--

// Cronica {{{2
=== Cronica

LA GAZETTE COMMERCIALE, Paris, 9 novembre, scri in un articul redactet
de L. Ravasse, que on moca ínjustmen pri li diversitá del lingues
international. Ti objection posse esser fat a chascun scientie e
tecnica. Pro quo on ne moca pri li radio-amatores queles ha changeat con
rapiditá surprisant li sistemas de lor aparates. Ma Occidental hante
rejettat chascun aribitraritá, es li product final del scientie
pasilogic.

LE MESSAGER INDUSTRIEL, Paris, 23 octobre, contene li sam articul quam
«La Gazette Commerciale» de 9 novembre.

LE MESSAGER INDUSTRIEL, Paris, 26 novembre, continua su propaganda per
un articul de L. Ravasse pri li grammatica de Occidental.

L'AVENIR IMMOBILIER, Paris, 19 octobre, contene un articul de L. Ravasse
pri Occidental con un extract del grammatica.

LA CHRONIQUE ARTISTIQUE, Paris, 2 novembre; in un excellent articul L.
Ravasse scri: «It es constatat hotémpore que un lingue international ne
deve esser inventet, ma extraet ex li grand lingues de civilisation.» In
fine seque un textu in Occidental e li indication del adresse del
secretariatu de Occidental in Strasbourg, quam in omni articules de L.
Ravasse.

// XXX NOTE: li marca original de págine -225- esset in li sequent
// paragraf:

HELVETIA, organ del SAPO (Sviss Association por Occidental), che
Occidental Buro, Chapelle (Vd.), Suissia. Ex li contenete del nr 8 (15):
Bibliographie: Dictionarium abreviat del lingue Ladin con traduction
german, frances e angles, 928 págines (commendabil che li editoria de
Helvetia por fr. sv. 19,50). Tra li munde interlinguistic (on asserte
que sr Noetzli in Zürich ja in junio cessat editer li revue «Ido» por
posser serchar in su paper-corb li salut-telegramma inviat de nor
Central-Officie al Ido-congress de 1928 in Zürich e ne arrivat til nu al
destinatarios). Discussiones linguistic, Che li Congress international
de education in Genéve. In ti ultim articul major Tanner raporta que il
sol combattet por un lingue sur un base natural modern. Li esperantistes
hat fat un enorm propaganda por lor lingue con li success que ex
centenes de participantes solmen 5 persones respondet per yes al
question esque on hat comprendet li discurses fat in Esperanto.

HELVETIA, nr 9 e 10 (16 e 17): Resultate de nor unesim concurs de
traduction (sr Blaschke in Traunegg, Austria, ha ganiat li premie in
valore de 100 fr. sviss); duesim concurs; nor movement; li orígine de
quelc international paroles; reunion del SAPO 1929; etc. Li unesim
reunion de SAPO evenit in Bern li 22 septembre. Assistet anc 4
esperantistes e 2 idistes. In li long discussiones un esperantist
assertet, que un lingue international deve haver grammatical finales
ínvariabil. President professor Berger replicat, que supposiente li
necessitá de grammatical desinenties, on deve questionar, pro quo in ti
casu Esperanto ne aplica ti principie a omni classes de paroles, p. ex.
anc al conjunctiones e prepositiones. Ma Esperanto have: nun (nu) hodiau
(hodie), tuj (strax), subite (subitmen), jus (just). On decidet
conservar bon relationes con li latinistes, ma refusar li proposition de
professor Peano de Turin adherer al Academia por Interlingua, in contra
proceder conform con li Central Officie de Wien.

HELVETIA, nr 11 (18), contene inter altri articules: Nov Esperanto (un
nov project de R. de Sausurre in Bern; a remarcar li suffix «ay», nor
«al'a»: «ferayo» {equals} ferral'a). Questiones linguistic. Angul stenografic
con explicationes grafic pri li adaptation del stenografie Duployé por
Occidental de Ad. Creux. Reclama. Ilustrat humoristicas.

Jtt.

Director Dr.-Ing. Artur WORMSER, Redactor del Comité explorativ de
Occidental, in li cadre del Curses por trafic e economie universal del
UNIVERSITATE DE FRANKFURT a. M. li 7 novembre fat un discurs con
projectiones pri «Historie e statu actual del problema de lingue
international» (Volapük-Esperanto-Ido-Occidental). Li discurs, bon
preparat per prospectes, evocat li interesse de professores e studentes
anc del altri facultates, de queles un parte nu participa in li
Occidental-curs arrangeat de Dr. Wormser e de Ing. W. Jenser in li
universitate. Li unesim lecion evenit in li sala R li 2 decembre.

[.author]
-i-

FRANKFURTER NACHRICHTEN, Frankfurt a. M., nr. 316, raporta pri li
discurs de Dr.-Ing. Wormser in li universitate sub li titul «Esque vu ja
parla Occidental?» Li jurnal scri: «38 percent de omni paroles es egal
in omni lingues civilisat. Pro quo substituer a ili altri
parol-formationes?» In nr 325 on trova un articul ex Esperanto-circules
sub li titul: «Esque vu ja parla Esperanto?» On propaga, inconscientmen,
Novial.

FRANKFURTER GENERALANZEIGER, 13 novembre, raporta pri li discurs de Dr.
Wormser in li universitate de Frankfurt a. M. e scri pri Occidental: Lu
ingenios in ti solution consiste in que ti natural formes ha esset
obtenet malgré li conservation de un astonant gradu de regularitá.

Jtt.

// XXX NOTE: li marca original de págine -226- esset in li sequent
// paragraf:

In sequent quelc paroles pri li evenimentes occidentalistic in STOCKHOLM
1929: Li 20 marte cand. med. Bengt Hammer parlat
in li Mundolingual Societé de Stockholm pri su viage a Vienna e
Yugoslavia li passat annu. Li discurs esset fat in li lingues
Occidental, Ido e Sved e ilustrat per sciopticon-images. -- In april
Ingeniero A. Lindström discurset pri modern radio-aparates in
Occidental. Durant april e may un circul privat ha reunit se du vezes in
li seman por studiar Occidental. Li 6 octobre ha comensat un circul de
studie por Occidental in li biblioteca del cité Stockholm. Li circul
reuni se omni lundi clocca 20 in chambre nr 6. Interessates es invitat.

B{dot} H.

LA RUCHE STENO-DACTYLOGRAPHIQUE, revúe mensual ilustrat, Strasbourg, nr
10, contene sub li titul «Une nouvelle langue internationale» un articul
vermen modellatri por Occidental, quel es nominat in ti articul «un
veritabil sintese del lingues de origine grecolatin con un sistema de
derivation tam natural quam regulari». Un atractiv textu in Occidental
fini li articul. Senior Georges Dominon, li editor de ti revúe, director
del «Ecole du Secrétariat» in Strasbourg, demonstra un grand simpatie
por Occidental per li insertion de ti articul in su revúe. Anc de nor
colaborator sr Bohin noi recivet li information que sr Dominon es tre
favorabil a Occidental, e que quam adherent del sistema stenographic
Duployé il esset entusiasmat per li publication del librette de filolog
Creux, ja mentionat de nos in li numeró de novembre, págine 199.

JOURNAL DE DEBATS, Paris, 18 nov., contenet un noticie pri un articul de
sr Nemours, ministre de Haiti in Francia e apu li Sant Sede. In ti
articul, aparit in li jurnal «Matin» de Port-au-Prince (Haiti) sr Nemour
pledat por li lingue francesi quam sol lingue del Societé de Nationes.
In li «Journal de Débats» del 23 novembre aparit un noticie de nor
colaborator Bohin, que il opine que it va esser impossibil que li S. D.
N{dot} va adopter un unic lingue national quam official lingue: un tal rol
va posser esser ludet solmen de un lingue international immediatmen
comprensibil. Li jurnal inserte anc li textu-specimen de Bohin e declara
que it es certmen comprendet in omni países de lingue latin. «Ma», it
remarca in fin, «esque it ne vell restar um líttere mort por li altres,
por un Norvegian, un Persan, un Japanese o un Chinese? E si ili es
fortiat intot aprender un lingue in plu, pro quo ne li francesi, in
fin?» Nu li response es simplic: Pro que li francesi es un lingue
national e pro que it es deci vezes plu desfacil quam Occidental.

// XXX NOTE: li marca original de págine -227- esset in li sequent
// paragraf:

ILLUSTRIERTE WELTVEREINSZEITUNG, München, Goethestraße 31, organ de
«WELTVEREIN» (Union universal por li protection de ideal e practic
interesses) contene in su numeró 4 (40-esim annu) apu articules in
Esperanto e Ido anc li anuncia, que ti revúe va aperter anc un angul
por Occidental. To incitat li protest de Esperantistes secun Heroldo de
Esperanto. Noi scrit al redaction un long epistul, quel es publicat con
li traduction in Occidental e con un declaratlon del centrale de
«Weltverein» in li numeró 5 de ti revúe. Noi recomanda a nor letores in
Germania comendar li numeró 5 contra mission de 50 pfennig in german
postmarcas. Li sam numeró contene un articul (in german) de Professor
Dr. Albert Baumann (München) pri su «Oiropa'pitshn» (abbreviat «Opi»),
un lingue auxiliari, basat sur li lingue german, e in plu un articul del
conosset ductor Idistic Heinz Jacob (Berlin) pri natural lingues. Nor
letores mey
leer anc li anuncia de Weltverein sur li covriment del present numeró.

DAS KLEINE BLATT, Wien nr 323, anuncia in un articul titulat
«Cosmoglotta» que in 1930 va evenir li Occidental-congress in Wien, un
information erratori, ma quel da al redaction de ti jurnal li ocasion a
regretar li multité del lingues international.

Jtt.

SCHOLA ET VITA, IV. 8 . . 9 Prof. N. Yushmanov tracta li problema de un
lingue international in general in su historic evolution. Pri Occidental il scri que it
aspira atinger li ideale de naturalitá e regularitá per precie de
renunciation al fonetic scritura. Ma il ne di que Interlingua es in li
sam situation, ma sin regularitá. Li regularitá advere es atinget solmen
in li latin derivates. Li paroles grec it ne esset ancor possibil
rangear in un regulari sistema; ma forsan anc ti problema va esser
soluet un die. N. Y. aprecia que Occidental ha monstrat que malgré
analitisme it permisse un líber órdine de paroles.

In «Disputationes interlinguistico» Henk Bijlsma inter altricos critica
Occidental, que it ne ha comprendet que in un lingue natural li regules
de derivation es fundat sur li fonetica e ne es arbitrari, pro quo in
Occidental es trovat divers deformationes, quam: constructer, extin'er,
col'er, attin'er etc. Nu angles have to construct e L construere e F mem
respecter vice L respicere, F collecter es L colligere. Per quo do ti
evolution es innatural e deformant, o arbitrari? It es solmen un
regularisation secun modelles existent in li modern lingues. Li
criterium do es ti lingues e ne li mort mumie latin! Sr. B. visibilmen
ne ha comprendet li grammatical structura e li leges de derivation, si
il scri que li formes in Occidental, correctet, evoluet, evolution, electet,
leet, elector, letor es «errores». Angles have «cor-rected» (diferentie
solmen in orthografie). Si correcter have li participie correct-et,
tande evoluer -- evoluet, electer -- electet, leer -leet etc. Ultra to
«leet» es parallel a S leido e «leer» es identic al S leer, «letor» a S
leedor, e lettore, P leitor apu S elector! Li «errore» do sembla esser
che Sr H. B. On posse solmen consiliar al criticante ocupar se un poc ye
li romanic filologie e linguistica comparativ.

HEROLDO DE ESPERANTO, nr 44 (540) T. J. scri pri li nov-organisation del
Esperanto-movement, quel vole amplexar omni Esperantistes e lor privat
organisationes, editorías etc. A ti organisation chascun vell dever
payar per annu 8 fr sv. T. J. dubita que on va posser atinger un tal
juntion de omni divers organisationes de Es-pistes, incl. SÄT e IKUE (li
comunistic e catolic organisation). Il constata que nu Esperanto
progresse extremmen lent, talmen que li afere sembla stagnar. «Ma it
progresse. On ne besona perdir li corage … Li témpore labora
favorabilmen por nos. Li lingue international es ja un beson actual. Li scientie e
tecnica fa it sempre plu actual. E probabilmen su introduction va venir
subitmen inatendet, forsan de flanc, pri quel noi ho-moment mem ne
suposi. Esque do li nov-organisation va efectivar se o ne, noi mey
restar corageós, plen de espera, confident, optimistic -- noi lucta por
un idé, quel deve un vez victoriar, e quel un die, in proxim futuritá,
certmen va victoriar.» Forsan ti victorie va venir del ínsuposit flanc
de Occidental!

[.author]
Ax. W.

// XXX NOTE: ci esset li marca original de págine -228-

// Subventiones al Occidental-Union {{{2
=== Subventiones al Occidental-Union

E{dot} Hjelm (Folkvang): 3 öS. -- L. M. de Guesnet (Paris): 50 fr. fr. --
Regierungsrat Dr. Mell (Saalfeld): 30 RM. -- Dr. A. R. Nykt (Chicago):
20 doll. -- Dr. Ing. A. Wormser (Offenbach), 253,37 öS. -- Gerald A.
Moore (London): 30 pounds Sterling. -- Albert Haldin (Eskilstuna): 100
sved K.

Cordial mersí.

[.author]
Occidental-Union +
Central Oficie.

// Avises {{{2
=== Avises

Pro reorganisation del Central Officie e del revúe, penas por mantener
su unmensualitá, e pro finition e corecturas etc del german libre e
altri urgent labores del redactor, li present numeró regretabilmen ne
posset aparir al rect témpore. Noi peti nor letores pardonar li
retardament.

Li index del contenete de Cosmoglotta 1929 va esser juntet al sequent
caderne.

Li nov, plu bell locale del Central Officie nu es in Mauer bei Wien,
Jesuitensteig (Hoerbiger-Institut). Li postal adresse resta: Postfach
10, Mauer bei Wien. (Telephon: Wien-Atzgersdorf 558).

'''

Senior A. Deminger pro professional causes ha translogiat de Mauer a
Düsseldorf in Germania. (Wilhelm Tell-Straße 20). Ma il sam quam antey
labora por nor movement, etsí ne in li loc del centrale. Sr A. Deminger
mey acceptar nor max cordial sentimentes de mersiositá pro su
infatigabil devotion, diligentie e sacrificies in li servicie del commun
idé.

'''

Por impedir interruptiones in li expedition del revúe, nor letores mey
payar immediatmen li abonnament por 1930 per postmandate o bancnotes o
chec in lettre registrat (recomandat) al adresse: Cosmoglotta, Postfach
10, Mauer bei Wien, o anc per chec postal in li landes:

- Austria: Postsparkassen-Scheckkonto Nr. B-125.211, Sparkasse Mauer,
  Konto 3137.
- Germania: Postscheckkonto Köln 7831, Dr. August Peipers.
- Francia: Chéques postaux Paris 264-37. L.-M. de Guesnet.
- Suissia: Postchec-Conto II. 1969, Fred. Lagnel, Chapelle (Vaud).
- Tschecoslovacia: 29.428 Praha, Milan Nedvídek, Tábor.

Li simplic abonnament annual por 1930 custa 0,5 Dollar {equals} 3,5 ö. S. {equals} 2,6
sv. fr. {equals} 2,1 RM {equals} 16 [č. K.

Un abonnament de propaganda custa li duplic precie (1 Dollar), in
compensation de quel li administration misse tri exemplares del revúe.

Payamentes ulterior por subtener nor propaganda e ameliorar li revúe va
esser acceptat con grand mersí e publicat in Cosmoglotta sub rubrica
«Subventiones» con indication del plen nómine del donator si li don es
plu grand quam 0,5 Dollar e si un altri desir ne es expresset

[.author]
Redaction e Administration.

****
Eigentümer, Herausgeber u. Verleger: Occidental-Union, Sitz: Mauer b.
Wien. Verantwortl. Redakteur: Ing. Engelbert Pigal, Liesing bei Wien.
Druck: Milan Nedvídek, Tábor.
****

