= Cosmoglotta 1932
:revdate: 2023-04-14
:docdescription: Omni numerós publicat in 1932 \
del oficial organe del lingue international Occidental/Interlingue.
include::common_attributes.adoc[]

// This file is part of project Cosmoglotta (http://ne.alinome.net)
// by Marcos Cruz (programandala.net).
//
// This file is in AsciiDoc format (http//asciidoctor.org).
//
// Last modified: 20230414T1208+0200.

include::about_this_book.adoc[]

// Cosmoglotta A 80 (1932-01/02) {{{1
== Cosmoglotta A 80 (1932-01/02)

Oficial organ bimensual del Occidental-Union

Consacrat al developation, propaganda e aplication de

LINGUE INTERNATIONAL OCCIDENTAL

REDACTION (manuscrites, printates de exchange e por recension):

A{dot} Z RAMSTEDT, 1, Helsingfors, Finland.

ADMINISTRATION (abonnamentes, subventiones, expedition de Cosmoglotta):

COSMOGLOTTA, Box 171, Stockholm, Svedia. (Post-chec-conto 53{nbsp}868)

Annu XI N:o 1 Januar-Februar 1932  (Numeró 80)

// 10 annus Cosmoglotta {{{2
=== 10 annus Cosmoglotta

Per li present numeró noi inaugura li undecesim annu de nor revúe. Sub
li nómine KOSMOGLOTT li unesim numeró aparit 10 annus retro in februar
1922, redactet de sr E. de Wahl in Reval. Li redaction esset 5 annus in
Reval till 1927, quande it esset transmanuat a ingeniero E. Pigal in
Vienna. In li sam témpore li nómine del revúe esset changeat a
COSMOGLOTTA, li fieri nómine del futur lingue universal, profetisat de
prof. L. Guérard in California. Si li edition durant li unesim annus hat
esset un poc irregulari, durant 1927 Cosmoglotta aparit regularimen quam
bimensual revúe del organisationes de occidentalistes e acompaniat de un
litterari «Suplement». In 1928 e 1929 it aparit ehaseun mensu, e dat
su letores annualmen plu quam 200 págines

Leon li maxim valorós letura interlinguistiec quel forsan jamá ha esset
publicat. Desde comensa del annu 1931 li sede del redaction es in
Helsingfors e li universal economie crise ha restrictet nos denov a un
bimensual edition.

// XXX NOTE: li marca original de págine -1- esset in li sequent
// paragraf:

Deci annus! To ne es mult, it es ver, ma in fact it es un bell record,
pri quel noi posse esser fieri. Li precedent revúes del naturalistic
camp de interlinguistes ne ha perseverat tam long. Kosmopolit (1892),
redactet de J. Lott, vivet solmen un annu, Linguist (1896/1897) solmen
14 numerós, Universal Korespondenz e Humanitat (1906 e 1907), organes
del adherentes del lingue Universal de H. Molenaar, chascun solmen un
annu,
Lingue International (1911), redactet de J. Meysmans anc solmen un annu,
etc. etc. E in li altri campes li sam efemeric vive del jurnales! P. ex.
li unesim jurnale de Esperanto, La Esperantisto (1889-1895) perdurat
apen six annus.

Pro to, regardante li sepultoria del mort interlinguistic jurnales, noi
posse joyar, que nor organ ha monstrat se tam fort e vivicapabil e hodie
continua juir de floreant sanitá, plen de conviction pri un long e
victoriós vive.

Ti ínnegabil success ha esset possibil mersí a felici e amical
colaboration, de un látere de quelc magnanim mecenes, inter queles noi
deve ci memorar li recentmen morit ingeniero Hans Hoerbiger in Vienna e
li nobil amico del interlinguistica director Gerald A. Moore in London,
e de altri látere de un númere de devoet e ínfatigabil interlinguistes,
E{dot} de Wahl, E. Pigal, J. R. Hoerbiger, A. Deminger, L. M. de Guesnet, A.
Wormser, J. A.

// XXX TODO: Confirmar «mult mult»:

Kajš, H. Pášma, C. E. Sjöstedt, C. W. von Sydow, e mult mult altres.

Ma it es clar, que li decisiv factor ha esset li intern fortie de ti
interlinguistic idés, queles ha entusiasmat tant homes a labor e
sacrificies. Li semblant extern debilitá del naturalisme 40 e 30 annus
retro esset forsan principalmen causat del contemporan plu fort
propaganda in favor a Esperanto e Ido, tande ancor ínprovat. Ma li
practica ha rejectet Ido e li historie va anc refusar Esperanto. Li
future apartene a nos.

It es in li natura de un international organ, que su hem ne es
restrictet a un patria, ma que it, si desirat, migra de land a land. In
li unesim annus nor jurnale esset printat in Estonia, depoy in Austria e
in Tehecoslovakia, e in ti ci annu in Svedia, u li vigil Societé
Occidental de Stockholm ha prendet sur se li administration sub li
principal direction de sr E. Berggren.

Li redaction comensa li nov annu in firm confidentie pri continuat
collaboration con omni amicos de nor movement e nor lingue.

// Un acri replica {{{2
=== Un acri replica

Philippo II, li rey de Hispania, misset quam su representant al papa in
Roma un tre yun, ma brav e inteligent mann. Li papa, Sixtus V, esset tre
chagrinat pro li yunitá del ambassadero e questionat, esque li rey de
Hispania havet tam poc mannes a su disposition, que il devet misser un
yuno, qui ne have mem barbe. Li yun nobilmann replicat:

____
Si Su Majestá hat savet, que Vor Sanctitá da tal importantie al barbe,
il ya hat posset misser simplicmen un capro.
____

// XXX NOTE: ci esset li marca original de págine -2-

// XXX TODO: Confirmar, ca li sequent fraze es li descrition de un
// image:
//
// Li palace municipal in Stockholm.

// Occidental in Svedia {{{2
=== Occidental in Svedia

Li nov centrale de edition de nor revúe, STOCKHOLM, li charmant
metropole de Svedia, es presentat in ti numeró per du excellent fotos,
furnit del nov editores, SOCIETÉ OCCIDENTAL DE STOCKHOLM. Un del nov
patrinos de Cosmoglotta, senior H. Lindholm, da un curt resumate del
vigil e prosperant Occidental-movement in Svedia. Portat de tal fervent
colaboratores nor revúe vade vers un future, plen de esperantie.   Red.

Li unesim articul pri Occidental esset publicat li 1-m decembre 1927 per
nor conosset clarvident coidealist A. Haldin in li jurnale
«Eskilstuna-Kuriren». Li convictiv presentation evocat un grand
interesse por Occidental inter li mult amicos del lingue international
in Svedia. In li comensa de 1928 dr C.E. Sjöstedt presentat Occidental
in un jurnale in Uppsala e bentost un Societé Occidental esset fundat in
ti cité. In li fine del annu esset organisat li Sved Occidental
Federation, apert por omni occidentalistes in Scandinavia e Finlandia.

// XXX TODO: Ti description es de image quel esset in li paragraf in
// infra:
//
// Quelc membres del Societé Occidental, Stockholm.
// (In li centre li presidente, Ing. A. Lindstrom.)

// XXX NOTE: li marca original de págine -3- esset in li sequent
// paragraf:

In 1928 quelc interessates in Stockholm unit se por studiar profund li
nov interlingue. Por adeptes esset arangeat un special circul de
studies e ti circul continua su regulari reuniones in li citean
biblioteca. Durant li studies li pensa pri un Stockholman
societé nascet e li 5-m decembre 1930 on decidet fundar un tal. In ti
decide participat anc li conosset mundlinguist dr S.E. Krikortz. Li
oficial fundation eventet li 16-m januar 1931. Durant que li
studie-circul da al nov adeptes li elementari instruction, li societé
labora por li general usation e propaganda del lingue. Con plesura li
membres ha constatat li facilitá de Occidental in conversation con
extranos, p.ex. durant li visita in li passat estive del anteyan editor
de Cosmoglotta, sr J.A. Kajš de Tchecoslovakia.

Per medie de manuales, anuncias e un special curs de corespondentie,
Occidental nu es plu conosset quam antey in Svedia e in divers locos on
prepara fundar local societés. Post li preparatori labores del unesim
annus li movement in Svedia nu ha intrat in un nov fase, durant que noi
espera inregistrar ulterior progresses. Li Societé Occidental de
Stockholm joya posser assister desde 1932 anc in li international labor
por Occidental per li edition de Cosmoglotta, li cardinal organ del
universal Occidental-movement.

[.author]
H{dot} Lindholm.

****
Ples ne obliviar inviar Vor abonnament immediatmen!
****

// XXX NOTE: ci esset li marca original de págine -4-

// Li bankruptie del idés de Esperanto {{{2
=== Li bankruptie del idés de Esperanto

It sembla que li plu detaillat, secun scientific metodes ductet
examination del principies e structura de Esperanto, quel durant li
ultim annus ha esset fat de prominent grammaticos de ti lingue, va esser
mortativ por Esperanto e ducter a ruin de su ideologie. Inter altri
simil studies in 1930 esset publicat del russ esperantolog E. Drezen un
libre: Skizoj pri teorio de Esperanto, editet del Statal
Historico-Linguistic Institut de RSFSR, Moskva, a mandar per «Ekrelo»,
Löbauerstrasse 35, Leipzig N 24, Germania. In ti nov studie (bilingual:
russ e Esperanto) li talentat esperantist examina li intern mecanisme de
Esperanto, su grammatica in general e su derivation in special. Li libre
abunda de nov, interessant idés. Li autor corecte mult assertiones, till
nu considerat quasi sacrosant del esperantistes. Specialmen il sembla
voler criticar li opiniones de prof. Th. Cart, li presidente del
Lingva-Komitato de Esperanto. Li studies merite li atention de omni
interlinguistes.

Chascun hom posse audir partú, u Esperanto es propagat, que it es quasi
un miracul de facilitá, su formation de paroles es genialmen simplic, un
infante posse aprender li elementes del grammatica durant un hor e depoy
il va esser capabil crear paroles, necessi por omni expressiones de
idés, per simplic composition, e li paroles va esser immediatmen
comprendet de omnes; clar quam cristall, mem por ínerudites e
orientales. E li esperantistes asserte, que li natural e li
naturalistic lingues (quam p. ex. Occidental), in contrarie, es tro
desfacil, lor derivates es ínclar, to, quo ili significa, save solmen
ti, qui conosse mult europan lingues, durant que un tal presumption ne
es necessi por li esperantist.

Ma nu veni prominent esperantologos quam Drezen e monstra clarmen li
amari veritá, que li aferes ne es tam simplic. Li grammatica de Esperanto ha
esset elaborat e usat de europanes e it es
essentialmen li conossentie del europan lingues, quel, conscient o
subconscient, ha fat possibil li comprension anc de ti artificial
lingue. Por non-europanos, p. ex. japaneses, li comprension de Esperanto ne
es un tam simplic affere quam on crede in Europa. In japanés
esperantistic jurnales trova se detalliat explicationes e commentaries
pri coses in Esperanto, queles on ne comprende in Japan sin studie, ma queles
por europanes es quasi self-evident axiomas. Existe desfacilitás pri
queles europanes ne posse revar.

// NOTE: li marca original de págine -5- esset in li sequent paragraf:

Pro quo it es talmen? Li grammaticos de Esperanto, in fine,
constata li sam fact, que ja de long ha esset conosset de omni
linguistes, que it es li lingual tradition, quel da signification al
paroles e frases, li experientie, quel da notion al form. Un
simplicissim mecanic artificial lingue, quam Esperanto, essentialmen ne posse
constituer exception de ti ínnegabil fact. Drezen di absolut just, que
«omni lingues es conventional interhoman medies de intercomprension,
omni lingues posse functionar solmen mersí a un tal convention, fixat de
practica e tradition.» E adultra: «Omni firm, eventualmen acceptat
regules de derivation posse basar se solmen sur li lingual practica e
lingual tradition, conform al present epoca de homan evolution».
«Talmen p. ex. noi usa paralelmen li formes chevalviro (chevaloviro) e
virchevalo (virochevalo). Li precis signification de ti composit paroles
es dat del practic usation e tradition. Li sam tradition definit in su
témpore li sense dat al formes: tirkestaro (un comode), farvorto (un
verb).» («Tirkestaro» vell posser significar p. ex. un colection de
torn-organes, e «farvorto» un parol de comanda, si ili vell har esset
usat in tal senses.) Yo cita ancor sr Drezen:

____

P{dot} ex. li parol
«paperskatolo» posse tam bon expresser li idé de un scatulle de papere
quam un scatulle por papere. Si noi incontra, leente un Esperanto-text,
alcun simil composit parol, li sense de quel noi ne posse immediatmen
conjecter ex li contextu, tande noi deve serchar it in tal lexicos,
queles contene, ultra li fundamental radicas, anc li formes derivat, con
ne totalmen clar e logicalmen ne suficent precis sense.

Quam resultate: ne li parolform per se self fixa li idé expresset, ma
li tradition, ligat con li usation de ti o altri parol-form. In van on
sercha logicitá e li sam derivatori principies che ti du paroles (queles
essentialmen expresse diferent idés): 'vapor-ŝipo' (quel move se per
vapor-fortie) e 'aerŝipo' (quel move se ne per aer-fortie, ma in aer).
Tamen li historic evolution del tecnica in prim creat li besonat parol
'vaporŝipo' e depoy -- totalmen índependent del logica -- li parol
'aerŝipo'. E simil lingual, absolut ne logic tradition ha efectet ne
solmen li natural lingues; it ha influentiat anc li international
lingue, pseudo-artificial e prendent esser absolut logic.
____

// NOTE: li marca original de págine -6- esset in li sequent paragraf:

Nu -- it sembla esser un enigma, qualmen ti, qui es conscient pri li
decisiv importantie del lingual usu e tradition, anc concernent li
artificial lingues, posse insister e persister pri li introduction de un
anti-traditional lingue quam Esperanto, e laborar por creation, per
grandissim eforties e penas, de un special esperantistic lingual usu e
tradition -- durant que ja existe un natural
lingual usu e tradition international! Pro quo tant pena por un afere,
quel, in fine, es un chimere? Pro quo ne consacrar su interesses e
forties a utilisation de li ja existent lingual internationalismes
traditional in li vocabularium, grammatica e derivation? Qui es Ii
esperantistes, que, ili deve oposir se contra li lingual usanties del
tot civilisat homanité, contra li traditiones del millannual historie
del cultura?

Sr Drezen fa mult tre interessant observationes concernent li general
grammatical structura de Esperanto. P. ex.: «Comparante li grammatical
sistema de Esperanto con li grammatical sistemas de altri lingues, noi
constatat ja studiante li morfologie de Esperanto, que su grammatical
sistema es principialmen totalmen diferent al grammatica del flectet
europan lingues. De grammatical vidpunctu Esperanto ne es romanic e mem
totmen ne
indo-europan. It possede un totalmen special caractere de un perfect
lingue aglutinant.» -- «Li morfologic structura de Esperanto es tre
parent al lingues lontanoriental monosillabic (chinés) e specialmen al
lingues agglutinant (turco-tataric)». -- «Si on parla pri li general
caractere del lingue, on ne es justificat considerar ti caractere solmen
secun lexical elementes. Ti general caractere del lingue es definit ne
solmen per li lexico, ma anc per su grammatical e morfologic structura.
A ti fact on til nu ha dat poc atention. Ancor in 1910 prof. The Cart
scrit: “Per su Fundamento it es quasi li resultante del europan
lingues, tal, qual ili existet in li fine del XIX secul.”» Sr Drezen
accentua, que p. ex. li principie de Esperanto, que li afixes posse
esser usat quam independent paroles (ino {equals} femina, eta {equals} micri, etc.) es
un caracteristicum de Esperanto, de quel on ne trova
alquo simil in Europa, ma in Asia!

Noi memora que prof. de Reynold in su raport al Liga de Nationes volet
localisar Esperanto alcu sur li steppes de Sudost-Europa. Secun Drezen
on deve dar li honore a Central-Asia…

[.author]
A.Z.R.

// Li caracteristica de un nobilmann {{{2
=== Li caracteristica de un nobilmann

Quande Franklin esset in Anglia il havet in su companie un negro-sclavo,
a quel omnicos in Anglia semblat tre strangi. Unquande Franklin
questionat le, quo il pensa pri Anglia.

«Omnicos labora in ti ci land», dit li negro, «li aqua labora, li
vente labora, li foy labora, li fum labora, li cane labora, li bove
labora, li cavalle labora, li ásino labora, li mann e li fémina labora,
omnes labora, solmen li svin ne. Li svin manja, trinca, dormi, il fa
necos durant li tot die -- li svin es li sol nobilmann.»

// XXX NOTE: ci esset li marca original de págine -7-

// Li lette de Procrustes {{{2
=== Li lette de Procrustes

[.author]
de prof. Ric Berger, Morges, Svissia.

On memora que ante 50 annus li interlinguistes esset possedet de un
strangi manie. Por far Volapük Schleyer tranchat li cap e li ped de
chascun parol natural, pensante far lor aprension plu facil.
Obligatorimen chascun parol esset reductet a un síllabe. P. ex. li
conosset parol «America». Il supresset li A, poy ica e obtenet mer,
quel il changeat a «mel» con li pretext, que li chineses ne posse
pronunciar li líttere r! (Stupiditá! Esque chineses ne parla tre bon
anglés con su numerosi r?) E adultra li autor de Volapük adjuntet a
«mel» un finale «op», quel, secun su opinion, indica un continente
(pro analogie a Europa). Ti duplic operation semblat al volapükistes
absolut necessi por «facilisar» li aprension del lingue. Li
universalmen conosset parol America devenit talmen… Melop.

Hodie, si li interlinguistes in general renuncia detranchar li cap e li
ped del vocabules ja international, un poc de ti old manie resta ancor
che li adherentes del lingues semi-apriori

(Esperanto-no-Nov-Esperanto etc.). Sam quam li volapükistes esset
convictet pri li necessitá ameliorar un «defektosi» parol quam America
a «Melop», in li sam maniere li esperantistes e
li reform-esperantistes crede que it es índispensabil «ameliorar» p,
ex. cessar a «cesi», association a «asocio», accelerar a «akceli»
etc. Pro quo ne contentar se per li form internationalmen conosset?
Simplicmen pro que li duplic consonantes apare quam un abomination al
majorité del esperantistes e idistes. Li grand argument de nor
mi-fratres contra Occidental es ti, que Occi-dental ne ha suppresset li
duplic consonantes. Tre sovente Cosmoglotta ha exposit nor punctu de
vise e monstrat, que li duplic consonantes es plu conform al instinctiv
scrition del majorité del civilisates.

Tamen, in ultim, noi audit un argument nov, quel on deve examinar
seriosmen: si on desira un plu grand naturalitá quam in Ido, it sembla
que on ne posse acceptar un ortografie plu desfacil quam ti del maxim
facil natural lingue vivent: hispan. E it sembla que Occidental es plu
desfacil in ortografie quam li hispan lingue.

// XXX NOTE: li marca original de págine -8- esset in li sequent
// paragraf:

It es ver, que li hispan ha supresset li duplic consonantes presc partú
(except rr e Il). Ma regretabilmen li enorm majorité del altri lingues
national possede les ancor. E pro que
li ortografie del lingue international es destinat por li paroles
international e ne solmen hispan, on deve egardar li customes del grand
majorité e ne de un minorité.

To, quo es maxim repugnant al profanes, al studiantes del lingue
international, es li desfiguration del paroles international. Plu ili
retrova ti paroles in lor aspect familiari, plu li lingue apare les
simpatic. Pro to, li objection contra li duplic consonantes es nequande
fat del publica, ma del esperantistes-idistes, por queles un long
practica con un lingue semi-apriori ha modificat li scrition instinctiv.
Ili sempre cita nos li exemples del
hispan lingue por motivar su «guerre» contra li duplic lítteres,
exactmen quam li volapükistes invocat li chineses por purgar lor lingue
de omni lítteres «r».

Si li esperantistes nequande variat concernent li ortografie de lor
lingue, pro lor «Fundamento», is es, in contrari, tre interessant
sequer li evolution del idistes. In comensa Ido aplicat su corsete
fortiativ a omni paroles sin exception, con li etiquettes
obligatori por chascun nómine. Ma ti maniere aparet bentost tant
íntolerabil; que li Akademio de Ido devet far concessiones e admisset
quam paroles «stranjera», sin «idisar» les, un serie
de vocabules, p. ex. villa, «tolle», squatter, miss, dollar, Apollon,
etc. Quam amusant! Paroles international deve esser considerat quam
extran (stranjera!) in un lingue international!

Ci on vell posser posir un question al idistes: si, secun vos, li duplic
consonantes «complica» li aprension del paroles, tande vilao, toleo,
squatero, miso, dolaro, Apolono, etc. vell esser plu facil a aprender e
a retener in memorie quam villa, tolle, squatter, etc. Pro quo ti change
de opiniones?

Li explication de ti evolution de mentes ha esset dat de sr de Beaufront
in li «Oficala organo del Ido-Akademio», april 1929:

«Noi proposi», il di, «que Ido mey acceptar in lor form
international, sin change, li nómines del plantes o animales, queles nor
lingues self ne vesti per form national. Exemples: Buddleia, Bocconia,
Ampelopsis, etc. Omni ti nómines es in nor lingues quasi nómines extran.
Pro quo noi vell «idisar» les? Esque to ne vell esser un enorm e
ínutil labor? In céteri, on posse considerar quam índubitabil, que li
scientistes ne vell sequer nos sur ti via e ne vell alterar, por placer
nos, li form scientic e international, a quel illi es accustomat e quel
ili usa.»

// XXX NOTE: li marca original de págine -9- esset in li sequent
// paragraf:

Chascun, de ti lineas es un precios confession por nos. Nam si li
scientistes ne va acceptar Bokonio in vice de Bocconia, ili
anc ne va acceptar un desfiguration del tot rest del terminologie
scientie. Del experienties del ductor de Ido e secund patre de Esperanto
on deve deducter, que omni nómines de animales e
plantes, omni paroles scientic, va esser acceptat solmen con lor
ortografie international, con lor duplic consonantes e sin li etiquette
-o. To es: li paroles va esser acceptat secun li scrition de Occidental
e ne secun ti de Esperanto o Ido. Ili plu ne posse citar li exemple del
lingue hispan. Noi posse, in nor torn, questionar les, pro quo ili ha
adoptet p. ex. serenissimus, dollar, etc. quande li hispan scri:
serenísimo, dólar!

Ili posse dar un sol explication: li paroles international deve esser
adoptet con lor ortografie international. E ti condition concerne ne
solmen li «scientistes», ma anc li popul, «li mann in li strad»,
quel anc deve haver li jure usar li paroles conosset partú, e ne
mutilates de ili.

Post 20 annus de experientie practic li idistes in fine deve venir al
conviction, que li grafisme international es lu maxim important. Tis qui
seque li nov discussiones in «Progreso» es tre astonat pro li
conclusion general. Li secretario del Ido-Akademio scri (januar 1931, p.
34):

____
Ido ha denaturat, sin necessitá un enorm parte del international
aspecte del paroles.

Restaurar s, t (p. ex. roso, formationo, in vice de rozo, formaco) e
introducter li ortografie international vell plu simplificar e plu
facilisar Ido.
____

In li ultim numeró del sam revúe un colaborator, pos har leet omni
propositiones, declara se convictet, que «li grafisme prepondera
comparativmen al fonetisme. Til nu Ido sequet arbitrarimen un vez li
grafisme, un altri vez li fonetisme international. Un important
amelioration es regularisar to.»

Ti respect por li grafisme international sembla devenir general e va
probabilmen servir al unification de omni sistemas de lingue
international.

// Esque Vu ja ha payat Vor abonnament? {{{2
=== Esque Vu ja ha payat Vor abonnament?

Li economic crise universal va obligar li administration cessar ii
inviation del revúe a non-payantes!

Con li present nro es distribuet al scandinavian letores un foliette in
Ii sved lingue, editet del Sved Occidental Federation, contenent
informationes pri Occidental, text, ilustration, etc., in modernissim
tipografic execution.

// XXX NOTE: ci esset li marca original de págine -10-

// Li aurin dente {{{2
=== Li aurin dente

[.author]
Ex li libre «Fransk Livssyn» de Prof. Dr. R. Lagerborg, Helsingfors.

Li sol filosof, qui ha atinget li etá de cent annus, li polihistor
Fontenelle (1657-1757) ha ridiculat li credulitá de su colegos e lor
querelles pri li barbe del papa per li sequent historie ex li realitá:

// XXX TODO: Confirmar cite-signe in «opinion.», deletet:

____
In annu 1593 un rumore racontat, que un infante in Silesia, qui ha
perdit un dente lactin, recivet in vice de it un dente aurin. Li
professor de medicine Holstius in Helmstaedt scrit li historie de ti
dente: il dit que it es in part natural, in part un miracul, misset de
Deo por consolar li cristianes pro li devastationes del turcos. Adultra
Rullandus scrit pri li dente e du annus plu tard o in 1597 Ingolsteterus
scrit contra to quo Rullandus hat scrit, e Rullandus respondet in un
detalliat e doct maniere. Un erudit mann de Libau, con li nómine
Libavius, compilat omnicos, quo esset dit pri li dente e addit su propri
opinion. Lu sol, quo mancat, esset to, que on ne hat constatat li
percentage de aur in li dente. -- Un aurifabre examinat in fine li casu
e constatat, que foliat aure esset aglutinat sur li dente… On
comensat per scrir libres ante quam on hat consultat li specialist.
____

Contra li morale de ti ci ver historie on pecca in chascun moment. Noi
explica ante quam noi ha examinat li factes; e quo es lu maxim mal: noi
explica per grandiós vacui paroles vice per corespondent natural
fenomenes.

[.author]
Trad. de A.Z.R.

// New York {{{2
=== New York

Secun «Metropolis» ex li libre «Prejudicies» de H.L. Mencken, li
famós american autor.

Ja solmen quam spectacul New York es grandiós. Súper it es un splendore
quam súper Constantinopolis durant li Comnenes. It rugi de vive quam
Bagdad durant li Sassanides. Ti antiqui grand cités esset in veritá
sordid villages in comparation a New York, sam quam Roma, Paris, Berlin
e London es ancor hodie.

// XXX NOTE: li marca original de págine -11- esset in li sequent
// paragraf:

Ne existe mult in New York, quo on ne posse comprar per
moné. It ne es un cité rich de idés; it ne es mem un cité de combattes
de partises. Ma to quo on posse comprar per moné es sovente
splendidissim, e yo crede, que it es plu splendid in New York quam it
alquande ha esset in altri locos. Un vermen exuberant bonessere vale in
li tot cité, mem inter li inhabitantes de slum. Li slaves, queles fa
omnicos functionar, vive in miserabil cabanes, ma ili es transportat ad
e de lor labor per un machineríe, quel custa centenes de milliones, e
quande ili vade por recrear se in li vésperes, ili es imposat de un
pompe, quel vell har stupefat mem Iohannes Paleologus. Esque alqui ha
calculat li pecuniari valore de omni ti objectes de arte, queles existe
sur li Manhattan insul? Quant vell custar, substituer solmen li mal
picturas? O li statues, li bronzes, li draperíes, li potteríes e li
quasiantiqui meubles? O li juveles, li perle-colieres, li drapes e li
bracelettes e li altri bagatelles? Ples colecter omni diamantes in un
enorm block e vu va haver un arme, suficent por mortar Leviathan.

Li homan masses flue, chascun die, ad in New York con aure, presset ex
ferre e carbon, ex svin e pecu. It es ínvisibil aure, nam on porta it in
checks, ma pro to it ne es minu real. Chascun dollar, quel on gania in
Kansas o Montana, va trovar, plu o minu tard, su via a New York, e si un
parte retorna, sempre un parte remane.

To quo yo vole dir es: ti spectacul, luxuós e barbaric in su detallies,
oferta materiale por un grand litteratura! It ne es solmen splendid, it
possede anc un caractere de strangitá, it have anc supertones de alquo
fabulatri e mem de diabolic. Ma li spectacul ne posse durar long. Si it
ne va finir per un catastrof, it va marcir lentmen…

Yo canta pri li cité -- sin amar it. It es interessantissim, ma yo vide
nullcos in it, quo posse evocar a vive ti fragil e timid cos, quel on
nomina simpatie. Ples pensar vos un rational homan ente, qui ama New
York! It es desfacil! Esque on ama bartenders? O decoratores de
chambres? O boys de elevatores? O servitores de nocte-clubs? No, on es
content que tal functionarios existe, it es possibil que on respecta
les, ma on ne ama les. Ili es frigid e artificial, ili es resultates de
abundantie de moné. Si un hom fa economic falliment, ili desapari. Ma on
sercha su simpatie tá, u it posse esser secur mem si li ventes fla.

// XXX NOTE: li marca original de págine -12- esset in li sequent
// paragraf:

Ma -- yo parla nu pri un spectacul e ne pri aferes de amore. Quam
spectacul New York es in imens maniere grandiós
e pompós, stimulant quam bonissim intoxicative e per null maniere plu
mal pro su macabri secundari flavore. Li cité capte omni nor plu facil e
plu placibil emotiones quam un brass-orchestre. It es colossalmen
vulgari -- ma it resta colossal.

Esque it es ne altri cos quam un grand Utopia por fripones, un gigantic
e complicat machine por lurar honest homes? To yo ne crede. Ti honest
hom, qui frequenta su mercates, recive honest valores por su moné. New
York oferta le un luxu, pri quel li munde nequande antey ha revat, li
luxu esser servit de perfect trenat impersonal slaves -- homan, ma tamen
mecanic. It oferta le possibilitás juir quam un rey -- yes, presc quam in
ciel. Li paradise del musulmanes es apertpor chascun, qui posse payar su
covert e li paya al puella del gardarob. E existe anc un porta, quel
ducte ad in li paradise del cristianes o adminim a ti partes de it,
queles ne es sanctificat a himnes e precas. Ma on ne deve creder, que
omni ti luxu es purmen fisiologic. Existe delectationes anc por li anima
o por to, quo li homes, essente felici nomina anima. Plur concertes es
dat in New York durant un hiverne quam in Berlin. Li cité have plu mult
e plu bon teatres quam un dozen de cités de calibre de London. It es,
quam ja dit, cargat per artetil li parapete e stapla ancor plu de arte
sur deck. Esque it es steril in idés? Forsan. Ma it certmen ne es
ínamical contra ili.

In New York vu trova, curtmen dit, omnicos inter li ciel e li terra. Ta
es loco por chascun, in ti grand dans macabri, mem por li moralist.

[.author]
Trad. de A.Z.R.

// Discussion pri un international terminologie folkloristic {{{2
=== Discussion pri un international terminologie folkloristic

[quote, J. Honti]
____

Dr. von Sydow scri in p. 74 de COSMOGLOTTA 1931, que mi folkloristic
terminologie in li articul «De fabula populare» in Schola et Vita VI
p{dot} 25 es ínapt. Except li paroles «fabula» e «saga» yo ne ha usat
altri términos. Yo save, que sr v. Sydow es plu erudit quam yo in
folklore e in interlinguistica e pro to yo preca sr v. Sydow explicar me
li ínaptitá de mi terminologie e proposir plu bon folkloristic
términos.

____

// XXX NOTE: li marca original de págine -13- esset in li sequent
// paragraf:

Mi remarca contra li terminologie usat de Senior Honti directe se
pro-primo contra li término «fabula proprio». «Fabula» significa
partú in li modern international usu de lingue «un concis, un-episodic
raconta, quel ordinarimen es moralisant e acte se pri animales». In nor
témpore on ergo ne posse usar «fabula proprio» pri ordinari
mult-episodic «Märchen», queles ordinarimen ne es moralisant, ma
solmen amusant. To vell esser tam absurd quam usar «classis» vice
«marine».

Si on vole extender li usation del término «fabul» ad altri
un-episodic racontas, on posse dar li nómine «fabul» anc a to, quo on
in Germania nomina «Schwank», li fabules jocosi, queles sovente es
moralisant e trova se in colectiones de esopic fabules.

Por to quo Honti nomina «fabula proprio» ne existe nequel realmen
international término, nam chascun lingue have su propri paroles, queles
max sovente ne posse esser usat quam scientic términos. Li francés
«conte» e li anglés «tale» significa solmen «raconta» e anc con li
atribute «populari», «folk». Ili ne es bon quam scientic términos.
Quande anglesi o francesi folkloristes vole explicar, pri quel specie de
raconta ili parla, ili usa li german parol «Märchen», quel ergo
convene quam término international, eventualmen con latin-roman scrition
«merchen». Ma on deve diferentiar inter li merchen propri o merchen
miraculós («Zaubermärchen») e li merchen novellari, li novell-merchen,
nam li du species have un totmen diferent orígine e historie. Antey on
usat solmen li nómine merchen sin diferentie inter li species, e to
causat, que on fat li fals teorie pri li merchenes, que omni merchenes e
fabules ha originat in India in historic témpore e migrat a Europa in li
medievie, benque to posse esser valid solmen pri quelc novell-merchenes
e fabules, queles per litterari translationes ha venit a Europa, ma to
absolut ne vale pri li merchenes miraculosi. It es ver, que anc India
have quelc merchenes miraculós, afin con li europan, ma on ne posse
demonstrar, que li indic merchenes es plu originari quam li europan, e
li grand diferentie monstra, que null migration ha existet. Yo mentiona
ti ci fact quam pruva por li importantie de un bon scientic
terminologie.

Proposiente li german parol «merchen» yo have anc in memorie li dan
parol «eventyr», quel significa lu sam. Ma si «eventyr» es
internationalisat, it deveni «aventur» e ti va colider con li
internationalmen conosset parol «aventura», quel have un altri
signification. Novell-merchen es nominat in li italian lingue
«novellina» e per usar ti parol on vell evitar li ambiguitá. On vell
posser imaginar un noviformation «aventurina» in vice de «merchen»,
ma li derivates de it vell esser tro íncomod, durant que on posse
facilmen formar derivates del plu curt «merchen»: merchenal,
merchenos, merchenari, merchenist, etc.

Li anglés parol «tale» e li francés «conte» posse anc significar to
quo in li german lingues es nominat «Sage», in li dan lingue «Sagn»
e in li sved «sägen». Un apart parol con ti signification ne existe in
li anglés o francés, in part pro que li scientistes in ti landes ne ha
ocupat se con studies pri tal racontas. Quande on in li anglés o francés
lingue ha volet indicar un raconta quam «Sage», on ha devet referer al
german«Sage» o al islandic «saga», ma on ha anc provat auxiliar se
con li parol «legend».

// XXX NOTE: li marca original de págine -14- esset in li sequent
// paragraf:

Li max bon metode in un tal situation es prender li besonat término ex
un del germanic lingues, queles have un tal término. Max bon es li dan
parol «sagn», nam li german «Sage» da fals associationes in un
lingue international con latin caractere. Li islandic parol «saga»
have anc international usation, ma it significa un long,
multi-episodic,
plu minu realistic raconta, «saga familiari» o «saga heroic». In
Svedia on usa li parol «saga» anc quam designation por li
mult-episodic merchenes, ma ti usation ne convene in un international
terminologie.

Li parol «legend» es un tre mal surogate por «Sage». Legend
significa in li latin «alquo digni esser leet, alquo quel deve esser
leet», e it es usat solmen quam designation por pie, religiós racontas
pri sanct homes. Ti signification li parol have in omni europan lingues.
It es ergo nonsens usar it quam designation por racontas, queles
proprimen ne posse esser leet, ma vive solmen in li oral tradition del
popul e li contene de queles ne es religiós. Li sol motive por li
usation del parol «legend» vice «sagne» es ti, que li legende sam
quam li mite es un subsection sub li plu vast designation «sagne».

Anc li témino de sr Honti «romanico» per designar FDRSc roman, A
novel, yo pensa impossibil.

Un pur terminologic errore es li expression «fabula magico» quam
traduction del german «Zaubermärchen». Un Zaubermärchen ne concerne
magie, ma sorcieríe e altri supernatural coses. «Fantastic» vell har
esset un plu bon adjective.

Anc «fabula ridiculo» es ínapt. To vell significar, que li merchen
self vell esser ridicul, ma it ya es jocant, jocosi, quo es un altri
cos.

Latino sine Flexione es tro fortmen ligat al antiqui latin, li
vocabularium de quel ne sufice e ne es apt por un bon modern scientic
terminologie. Li culpa in ti ci casu ne es che sr Honti, ma che li
lingue quel il ha usat in li mentionat articul. Li punctu de gravitation
in un international lingue de nor témpore deve absolutmen esser in nor
usu de lingue, in nor beson. Latino sine Flexione posi su punctu de
gravitation in li mort latin, quel nequande posse suficer por nor e por
modern scientie.

[.author]
C.W. v. Sydow

****

Soeben erschien:

Leitfaden der Weltsprache Occidental

Lehrgang in 7 Kapiteln, Lesestücke und ausführliches Wörterverzeichnis
Occidental-Deutsch. Von Karl Janotta. Franckhsche Verlagshandlung,
Stuttgart 1931. 80 Seiten Dinorm-Format A6 (105 mm x 148 mm). Mit
Bildern.

Preis: Rm -,80, öS 1,40 einschliesslich Versandkosten nach Deutschland
und Oesterreich; Portozuschlag ins Ausland: Rm -,06, öS -,10.

Zu beziehen durch die Occidental-Union, Central Oficie, Wien XI,
Ehamgasse 40. Postscheckkonto München 585.98: Occidental-Union Mauer bei
Wien. Postscheckkonto Wien B-84.868: Occidental-Union Mauer bei Wien.

****

'''

****
Pro translocation del administration li present numeró es retardat. Li
sequent numerós va aparir regularimen in li comensa del bimensual
periode.

[.author]
Red.
****

// XXX NOTE: ci esset li marca original de págine -15-

****
Change de adresse.

De 1 januar 1932 li adresse del Central Oficie del Occidental-Union e de
su Director es: Wien XI, Ehamgasse 40.

Li post-chec-contos del Union resta ancor provisorimen li anteyan:

München 585.98: Occidental-Union Mauer bei Wien.

Wien B-84.868: Occidental-Union Mauer bei Wien.

OCCIDENTAL-UNION
****

****
Occidental, die Weltsprache

Das erste grössere Einführungsbuch!

Inhalt: Vorwort des Herausgebers. Einleitung der Verfasser. Wege und
Irrwege zur Weltsprache. Wesen des Occidental. Kultureller und
erzieherischer Wert des Occidental. Begründung. Occidental-Kursus in 10
Lektionen. Wiederholung der Sprachelehre in Occidental. Lesestücke.
Vergleichstext in 9 Sprachen. Häufigkeitswörterverzeichnis.

Broschiert: RM 5,50 (ö S. 9,50). In Ganzleinen RM 8,- (ö. S. 13,70)

Einschliesslich Versandkosten nach Deutschland und Österreich.

Portozuschlag ins Ausland: RM 0,30 (ö. S. 0.50).

Mitglieder von Zweigorganisationen der Occidental-Union erhalten auf
obige Preise einen Nachlaß von 10%.

Zu beziehen durch die

Occidental-Union, Central Oficie, WIEN XI, Ehamgasse 40.
****

// Cosmoglotta {{{2
=== Cosmoglotta

Ples observar li nov adresses sur pag. 1!

Li simplic abonnament annual custa 2 sved corones o li equivalent in
altri valutas secun current curs. Ti qui misse duplic abonnament, 4 sv.
cor., recive 3 exemplares.

Por payamentes posse esser usat anc li sequent post-chec-contos:
FRANCIA: Paris 26 437 (L.M. de Guesnet, 83 rue Rochechouart, Paris IX);
SVISSIA: II 1969 (Fred Lagnel, Chapelle, Vd); GERMANIA: Berlin 156251
(Cosmoglotta, Box 171, Stockholm 1, Svedia); AUSTRIA: Wien B-84 868
(Occidental-Union, Mauer bei Wien).

Ples inviar li abonnamentes immediatmen! Li edition del revúe depende de
Vor suporte!

[.center]
****
Edvard Rydahls Boktryckeri, Stockholm 1932
****

// Cosmoglotta A 81 (1932-03/04) {{{1
== Cosmoglotta A 81 (1932-03/04)

// XXX TODO: Confirmar, ca ti número ne have section «Contenete».

Oficial organ bimensual del Occidental-Union

Consacrat al developation, propaganda e aplication de

LINGUE INTERNATIONAL OCCIDENTAL

REDACTION (manuscrites, printates de exchange e por recension):

A{dot} Z RAMSTEDT, 1, Helsingfors, Finland.

ADMINISTRATION (abonnamentes, subventiones, expedition de Cosmoglotta):

COSMOGLOTTA, Box 171, Stockholm, Svedia. (Post-chec-conto 53{nbsp}868)

Annu XI N:o 2 Marte-April 1932  (Numeró 81)

// Li linguistes e li interlinguistica {{{2
=== Li linguistes e li interlinguistica

It es generalmen conosset, que li majorité del universitari linguistes
ha preferet ignorar li question pri un international auxiliari lingue.
Quelc linguistes ha esset mem apert antagonistes del tot idé, rejectente
it pro pur teoretic objectiones. Quande li Société de Linguistique esset
fundat in Paris 1866, on pensat necessi stipular in li statutes: «Li
Societé ne admisse alcun comunication concernent, sive li orígine del
lingue, sive li creation de un lingue universal». Ma li témpores muta
se, e li linguistes con ili. Durant li ultim decennies mult prominent
linguistes, in presc omni civilisat nationes, fa se publicmen incriminat
contra tal statutes per monstrar interesse por li idé e mem esser
protagonistes de it. E quo es tre remarcabil -- in li forsan maxim
autoritativ modern manuale del indoeuropan
linguistica{blank}footnote:[Jos. Schrijnen: Einführung in das Studium
der Indogermanischen Sprachwissenschaft, Heidelberg, 1921, WInter's
Universitätsbuchhandlung, li XIV volume del Indogermanische
Bibliothek, editet del professores H. Hirt e W. Streitberg.], li
autor, li ilustri dr JOS. SCHRIJNEN, professor in li statal universitá
de Utrecht, tracta seriosmen anc nor problema. Yo cita e traducte:

// XXX NOTE: li marca original de págine -17- esset in li sequent
// paragraf:

____
Nationes, queles maxim mult ha aproximat se culturalmen, monstra anc
in lor lingues li maxim grand cultural afinitá -- ples comparar p. ex.
francés e anglés e li slavic lingues. -- Un
completmen conform west-europan national cultura vell ducter anc a un
sempre plu intim afinitá del europan lingues.

Esque on va arivar jamá a ta, es naturalmen tre íncert e dubitabil.
Interim, li extern cultural afinitá, abstraet de omni national
relationes, posse ne solmen presentar postulationes, ma anc garantir un
considerabil success al eforties por creation de un Universal Lingue. Un
descolorat, international lingue, quel es intentet por cert, civilisat
circules e por un modest usation, un universal lingue in servicie de
quelc tre general, international cultur-besones, jurnalistic, tecnical e
scientific, have in fact su jure de existentie e anc chance de success.
Talmen ha nascet Volapük, Idiom neutral, Langue bleue, Universal,
Esperanto, Ido, etc. Un tal artificial lingue es quam auxiliari lingue
mem tre desirabil por diminuer ti dissipation de energie, quel altrimen
es conectet al difusion de idés extra restrictet, national circules.
SCHUCHARDT e JESPERSEN pro to ne sta tam ínamical al problema quam li
maxim mult altri linguistes.

Li desfacilitás tamen ne es despreciand. Quant minu un tal auxiliari
lingue tene se inter li supramentionat límites, tant plu it va esser
subjectet a grand transformationes. Quant plu grand li difusion, tant
plu considerabil va esser tal alterationes, pro national e social
influenties, e to es plu rejectibil por un artificial lingue, a quel li
regulativ unitá manca. Chascun popul va introducter alquo de su propri
sintax e signification del paroles, de su propri lingual usu. Li
medieval latin, parlat de clericos e erudites, apen posse valer quam
modell, proque ti parlat latin sempre stat in contacte con li classic
scrit latin. Anc li sempre changeant pronunciation va causar grand
desfacilitá, benque on ne posse negar, que li tendentie a dialectisation
ci ne posse efecter tam fort quam in li vivent national lingues.

In omni casus, un tal lingue nequande mey perdir su caractere de un
surogat-lingue, un auxiliari lingue. Omni personal elementes deve restar
lontan de it, nam li national element afectional posse exister solmen in
un «organic» lingue e it manca ja in li superior strates del plu
uniform national cultur-lingue.
____

Li simpatie por nor idé, quel li citat paragrafes monstra, es por nos
cause de joy. Yo ha cursivat ti paroles, apare specialmen memorabil.

// XXX NOTE: li marca original de págine -18- esset in li sequent
// paragraf:

Li desfacilitás, pri queles prof. Schrijnen parla, ne deve deterrer. Ti
centrifugial forties, queles in anteyan, minu civilisat epocas causat
numerosi dialectes, ha esset superat in nor témpore per centripetal
forties, queles ha ductet e ducte al desaparition
del dialectes e al predomination del oficial form del lingues, mersí al
uniform democratic education del masses. On posse con jure suposir, que
li dialectisation del lingue international va esser contraactet per
simil forties. Li sempre crescent plu intim relationes inter li nationes
va impedir introduction de national idiomatismes. Li practica va docer
homes expresser se talmen, que ili va esser comprendet partú. Li manca
de afectional elementes posse quelctémpore vermen esser un manca, ma
forsan plu sovente un merite. Proque li interlingue es un extran lingue
por omnes, nequi posse criticar li stil. Ti, qui deve scrir in foren
lingues, comprende to e va benedir un artificial interlingue.

Ma li maxim grand desfacilitá, quel prof. Schrijnen ne mentiona, es
forsan li creation de complet vocabulariums por li interlingue. Ili deve
esser vermen suficent e immediatmen parat por usation in omni dominias
del modern cultural vive: navigation e comercie, tecnica e professiones,
artes e scienties, etc. Malgré quarantannual public activitá, malgré
litteratura e lexicos, manca p.ex. in Esperanto ancor un juridic
terminologie! Ma de altri látere, mult «nov» nationes ha devet e ancor
hodie deve luctar con li sam desfacilitá, quande ili vole elevar su
lingue al nivelle del old cultural lingues. Noi ha videt ante nor
ocules, qualmen p.ex. li finno-ugric lingues, queles ante du o tri
generationes presc ne possedet un litteratura, ha perfectionat su
vocabulariums, sovente in artificial maniere. Si ili ha superat li
desfacilitás con success, quant plu facil to deve esser por un
naturalistic interlingue quam Occidental! Li finnic lingue ha devet
inrichar su vocabularium per autonom novcreationes. Li mecanistic
interlingues, quam Esperanto, have un tre povri propri sistema de
derivation e ili ne posse assimilar extran paroles sin mutilar les a
caricaturas. In contrast a ili, Occidental basa se sur li modern
cultural lingues e pro to posse ne solmen direct incorporar li tot, rich
international vocabularium, ma anc hauster ex li grand national lingues,
e secun beson, anc crear nov expressiones, pro su developat sistema de
derivation.

Ma necessi es -- labor e entusiasme. Qui va esser plu competent por ti
labor, si ne li linguistes? Pro to ili deve esser colaboratores del
interlinguistes, e ne spectatores.

[.author]
A.Z.R.

****
Omni subventiones es usat por amplification e amelioration del revúe.
COSMOGLOTTA es li ductent organ del modern interlinguistica!
****

// XXX NOTE: ci esset li marca original de págine -19-

// Latino sine Flexione {{{2
=== Latino sine Flexione

«Interlingua: lingua, producto in modo consciente, com intentione de
elimina difficultates causato per diversitates de linguas nationale.»
Talmen sr Szilágye defini li término interlingue in su «Dictionario
terminologico de Interlinguistica». Noi pensat, que to es un bon
definition, quel omni interlinguistes es parat acceptar. Il addi, que li
término interlingua es sovente usat «in modo erroneo sicut synosymo de
Latino sine Flexione. Primum, Interlingua es uso sicut nomino de
imaginario Lingua Internationale de futuro, post sicut nomine generico
de omne tale idioma». To ha esset publicat recentmen in Schola et Vita,
li organ del Academia pro Interlingua in Torino. Ma, regretabilmen, li
interlinguistes sembla ne posser concordar pri alquo. Du prominent
membres del sam Academia asserte nu, que it es fals usar Latino sine
Flexione quam synonyme por lor interlingue. Li nómine interlingua vell
esser li proprietá de lor Academia! Li presidente. prof. Peano, declara:
«Interlingua resulta (= va resultar?) ex labores presente et futuro de
Academia». Nu, it sembla evident, que li resultates de omni
interlinguistic «academies» va esser interlingues, e pro to it es
necessi, que li Academia in Torino adopte un special nómine por su
specie. Existe ja un generalmen conosset e usat: Latino sine Flexione,
un tre caracterisant! Pro quo it ne es bon? Li lingual usu, ti tiranno,
ja ha decidet, quo significa «interlingue».

// XXX NOTE: li marca original de págine -20- esset in li sequent
// paragraf:

On ha dit, que interlinguistes ne deve imitar mercatores, ergo ne
pretender pri patentes. Ma, lass nos un moment imaginar, que li Academia
in Torino tamen vell presentar un aplication pri patente por li nómine
Interlingua a alcun patent-oficie! Quel descrition ili vell dar? Sr P.
declara, que «Interlingua indica lingua conforme a deliberationes de
Academia», e sr M. informa nos, que «homo vide, que Academia limita
(=ha limitat?) suo deliberationes ad punctos super que opiniones de
socios es concorde, que ceterum, es puncto fundamentale». Si to
significa (un frase in Latino sine Flexione posse ya haver mult significationes), que li
Academia insiste solmen pri ti 12 punctus, queles li majorité del
membres ha adoptet quam «propositiones» o «consilios» de Academia, e
que omni altri coses es privat opiniones del membres, it es evident, que
li Academia in Torino ne possede un lingue, por quel it vell posser
postular li exclusiv proprietari jure del nómine Interlingua. Chascun
membre del Academia es exhortat self elaborar
un complet interlingue, secun li directives del Academia. Ma to quo li
12 punctus directiv contene, es solmen propositiones o consilies de un
embrion de un project de un interlingue. Sr P. declara, que «Academia
adopte vocabulario de nullo auctore speciale» e un vocabularium
elaborat del Academia self ancor ne existe. Li membres comunica in li
organe de Academia, que ili studia «non ad mutatione sed ad completione
de Latino sine Flexione aut Interlingua». Ma, «dissensiones inter interlinguas es
magno». Qualmen expresser p.ex. li tempores del verbes? Solmen quelc
exemples del resultates de ti studias:

Preterite (Occidental esset): A e es, B i es, C ante es, D er en, F jam es,
etc. etc.

Future (Occidental va esser): A i es, B u es, C post es, E for en, etc.

Conditionale (Occidental vell esser): A x es, B ix es, B er es, B es ere, E
fors en, F an es, G i ad es, etc.

Existe un grand númere de simil propositiones, ma sufice.

Esque li propositiones ne es in conformitá con li consilies del
Academia? Si ne, noi expecta un public rectification. O esque li
consilies es tam ínsuficent, que ili ducte a tal absurditás? Prof. P.
scrit unquande: «Academia pro Interlingua, societate scientifico, es
sempre libero ad omne experimento. Majoritate hodie adopta «Latino sine
Flexione», composito ex vocabulos internationale in orthographia
latino. Isto lingua non habe grammatica, non vocabulario proprio, servi
a nos e suffice.» Suffice?

Prof. Jespersen scrit unquande: «Ti qui crede que ti ínorganic lingue
posse esser usat por omni besones de homes, qui ne ha trapassat li
purgatoria del latin-scol, es captivat in un strangi self-deception.»
Suffice!

[.author]
A.Z.R.

// Henning Berger e su astut cat {{{2
=== Henning Berger e su astut cat

Anders Österling raconta pri li morit Svedic autor, Henning Berger in li
jurnale Svenska Dagbladet li sequent pretti historie:

____
Quande yo visitat Berger in Köbenhavn, il vivet in su grand chambres
con su famosi cato Zeppe, a quel il ha dedicat un de su romanes. Il
declarat se parat dar me un convictiv pruva pri li inteligentie de su
domestic animale. Per falsetti voce, quel il sempre usat parlante al
cat, il questionat Zeppe: «U es li ultim libre de Oncle Österling?»
Zeppe strax movet se e monstrat -- pos quelc serchada -- per su
velvet-patte a un vacui loc in li biblioteca. -- «Tu vide nu», li
possessor de Zeppe dit, «que il es rect: tu ne ha ancor misset me tui
ultim libre.» Li reprimande ne posset esser fat in plu amabil
maniere.
____

// XXX NOTE: ci esset li marca original de págine -21-

// Li principie de necessitá e suficentie {{{2
=== Li principie de necessitá e suficentie

[.author]
De prof. Ric Berger, Morges, Svissia.

Constatante mult irregularitás in li usation del afixes in Esperanto,
Couturat publicat in 1907 un brochura: «Étude sur la derivation en
Esperanto», in quel il exposit li necessitá de precis, «logic»
regules. Tal regules esset aplicat in Ido, durant que Esperanto
continuat conservar su elasticitá, e li sistema de Ido esset acrimen
criticat de esperantistes. Dr René de Saussure formulat circum 1910 un
principie «scientific» por justificar li derivation de Esperanto: «li
principie de necessitá e suficentie». It es li principie de minimal
pena, quel, secun Saussure, «reye omni lingues vivent»: on deve usar
omni afixes necessi por expresser li idé, ma nequo plu!

Convictet adversario del derivation de Ido, Saussure adopte li pseudonim
«Antido» (Anti-ido), e critica specialmen li derivation:
substantive-verb, quam to «pedantic». Li direct derivation, admisset
in omni lingues natural, es prohibit in Ido. On ne deve dir butonar,
coronar, martellar, ma butonagar, kronizar, martelagar. Per analisar li
paroles Antido monstra, que li idé de action es ja trovat in li finale
-ar. In consequentie li sufixes -ag-, -iz-, -if- in Ido es parasites,
ergo contrari al principie de suficentie. Antido critica anc un altri
derivation de Ido: adjective-substantive. In Esperanto on adjunte -ul al
adjectives, si on vole indicar person, proque li -o sol ne sufice,
essente li finale de un substantive quelcunc. Del adjective granda,
Esperanto deriva grandulo {equals} un grand mann, nam grando ne contene li idé
de person. Couturat hat mocat ti sufix -ulo, afirmante que per
convention on posse admisser, que grando, avaro, etc., significa homes,
ma que por li qualitá on deve dir grandeso, avareso, etc.

Ples remarcar ti assertiones quasi «cruceant»! In li derivation
substantive-verb Ido ne admisse li direct metode, malgré li exemple del
natural lingues, e Esperanto postula it; in li derivation
adjective-substantive Ido postula li direct metode secun li exemple del
naturalitá e Esperanto ne admisse it!

It es clar, que Antido-Saussure oposi se al derivation de Ido. Ma il
diverge anc de Esperanto concernent li formationes del substantives de
qualitá. P.ex. parol «utileco» de Esperanto (Occidental utilitá) es un
pleonasme secun Saussure. Il asserte que «utilo» es suficent!

// XXX NOTE: ci esset li marca original de págine -22-

Por demonstrar quam ilusori es li aplication e li utilitá del principie
pri necessitá e suficentie un sol frase sufice ex Nov-Esperanto, li
lingue creat de Saussure e in quel il crede que il ha aplicat su bon
principie rigorosmen:

____
La filo manjis tri bona pirun.
____

In ti curt frase il self fa 4 culpes contra su propri principie! In
prim, li idé substantivic es ja contenet in fil, do li finale o es un
pleonasme. Poy, bona: a es un finale ínutil pro que bon es ja un
adjective per se self. Poy, pirun pecca ancor du vezes: proque li idé de
plurale es ja contenet in li numerale tri, li littere n, indicant
plurale, es un pleonasme. Finalmen, li marca de acusative u, es sin
alcun necessitá. On save tre bon, que li pires ne posse manjar li
filies. Ergo, vermen conform a su principie pri necessitá e suficentie
Saussure vell dever dir:

____
La fil manjis tri bon pir.
____

Li principies de Saussure ha esset adoptet oficial del
Esperanto-Academie ante plur annus. Ma tamen, si on examina li
publicationes de Esperanto, on constata, que li substantives per -eco
continua florear! Li cause es, que li aprobatores de Saussure obliviat
li existentie de alquo plu potent e plu ver quam li «principies de
Antido»: li instinct de analogie. In fact, li lingues europan usa
generalmen un sufix de qualitá, itá, ité, ity, -idad. Mem li oficial
jurnale «Esperanto» constata: «Li regules adoptet de sr de Saussure e
pos il de quelc esperantistes, abolir li sufix -ec pos adjectivic
radicas, sembla nos peccar contra li lingual instinct. In omni lingues,
on monstra li qualitá per special sufix, quel on adjunte al adjectives
primitiv o derivat.»

Ti judicament noi aproba completmen. In un conflicte inter lingual
instincte de omni homes e teoretic principie de un mann, li victorie ne
es dubitabil. In realitá li prinncipie de Saussure es, quam tis de
Couturat, un ínutil intrusion, in li dominia del linguistica, de idés
apartenent a totalmen altri scienties.

// Li utilitá del cánabe {{{2
=== Li utilitá del cánabe

Un farmero esset semant su agre quande quelc yun vagabundes passat
preter it e criat a il in insolent ton: «Bravo, old mann, labora tu por
nos, qui fa nequo! It es noi qui va recoltar li fructes de tui labor!»
- «Yo desira de mi tot cordie», replicat li paisano, «que vor desir
va esser realisat, nam yo es semant semes de cánabe, e it vell esser
excellent, si vu unquande va esser pendet per cordes canabin!»

// XXX NOTE: ci esset li marca original de págine -23-

// Etimologic reflectiones I. Cupre {{{2
=== Etimologic reflectiones I. Cupre

Noi parla, noi usa paroles, sin meditar, de u noi ha recivet les. Noi
manua les quam omnidiari monetes. No, in plu índiferent maniere. Noi
save, que li monetes de cupre es stampat in li monetiera in li
metropole, e forsan que li cupre veni del cuprieras, situat in ti o ti
provincie. Ma de u noi ha recivet p.ex. just li parol: cupre?

Un grand númere de nationes usa it: H cobre, F cuivre, D Kupfer, A
copper, Da Kobber, Sv koppar, Fi kupari, etc. Li diferent formes deriva
de L cuprum, un populari latin abreviation de: aes Cyprium, to es, li
metalle de Cypros (Gr Kupros), li conosset insul in li ost parte de
Mediterran Mare. Noi comprende que li nómine del bell insul ha esset
difuset talmen, proque li antiqui civilisation recivet cupre de Cyprus,
e in fact, ja Homeros parla pri li rich minieras de Kupros.

Li latin aes esset in plurale aera. Ti form significat in prim pezzes de
cupre, anc moné -- on payat ya per monetes de cupre -- poy un summa, poy
un númere, e in li modern lingues aera (era) significa un númere de
annus, un periode! Témpore es moné!

Li parol aes deve esser tre old. It existe in sanscrit quam ayas, in
gotic ais, in old anglés ar, in modern anglés ore, in medieval german er
con li derivate erin, de quel li modern german ehern. Old german havet
anc li form erizzi, de quel li modern german Erz.

In li latin existet un derivate aenus, originarimen aesnos, a quel
coresponde in li gotic aisarn, eisarn, old german isarn e isan, de quel
poy li modern german Eisen. In old anglés it esset isern, iren, de quel
li modern anglés iron.

Ma li germanic popules sembla har aprendet li parol tra li celtes. It
esset in gallic isarno, in iric iarn, quel similea li scandinavic jern o
järn. Ma in li modern lingues solmen A ore e G Erz significa rud
metalle, li altri formes ferro, ergo un specialisation del
signification.

Ma noi devia nos del tema.

// XXX NOTE: li marca original de págine -24- esset in li sequent
// paragraf:

Noi incontra strangi problemas. Kupros, li nómine del insul, sembla
esser un traduction de un altri, ancor plu antiqui nómine del insul,
quel esset conservat in old egiptian: Ayasya. Noi trova que li radica de
ti nómine es li sam quam li proto-indoeuropan
ayas! Esque ayas {equals} metall, cupre, es originarimen un egiptian o
indo-europan parol?

Ma qui hat rebaptisat Ayasya per Kupros? Certmen ne li grecos, queles in
lor lingue ne havet li radias ni ayas, ni cupre. Ma on ha trovat in un
apocrific lingue, li elamitic, parlat in Mesopotamia circa 2500 annus
ante Cristo, un parol: kupar, quel significa exactmen cupre!

Quo es remarcabil es to, que li maxim antiqui e li maxim oriental form
conosset, li elamite kupar, coincide con li maxim nordic, li finnic
kupari, pruntat maxim recent. Noi have plur altri exemples de simil
circules de vive del paroles. Pos migration tra millennies e lontan
landes un parol posse reciver retro su originari form. P.ex. vin esset
in grec oinos, de woinos, pruntat de un asiatic lingue, u it esset wain.
E nu, in li modern anglés it es denov pronunciat: wain!

Yes, li parol cupre ducte nos retro a prehistoric culturas de Avan-Asia.
Mult international cultur-paroles have li sam orígine e un astonant,
íncredibil etá. Ínconosset popules, queles vivet unquande, mult
millennies retro, ha usat les. Li popules ha morit, ma lor paroles vive.
Ne solmen in li comensa esset li parol, ma it va esser anc long pos li
fine! Li paroles es plu eterni quam noi homes e nor ovres.

Pro to noi debe les un poc plu respect.

[.author]
A.Z.R.

// Caesar ne supra grammaticos {{{2
=== Caesar ne supra grammaticos

C{dot} Suetonius Tranquillus, li roman historico, raconta in un de su
libres, que M.P. Marcellus, li roman grammatico, audaciat unquande
criticar mem Tiberius, li grand imperator, pro alcun lingual errore. Un
del cortesanes present, Ateius Capita, remarcat, que etsi li parol ne
vell esser bon latin, it va esser to in li future. Marcellus tamen negat
li justitá de un tal suposition e adjuntet, tornante se al imperator:
«Tu enim, Caesar, civitatem dare potes hominibus, verbis non potes.»
(Tu, Caesar, tu posse dar civitá a homes, a paroles tu ne posse). Desde
ti incidente on di: «Caesar ne supra grammaticos».

[.author]
A.Z.R.

// XXX NOTE: ci esset li marca original de págine -25-

// Recreation {{{2
=== Recreation

[.author]
De Aldous Huxley, li ductent modern anglés autor.

Benque on cultiva sport ho-témpore in omni civilisat landes, noi
angleses posse esser fieri, que Anglia es li land natal e classic del
sport, quel ha expandet se de nos tra li tot munde.

Sport, sport… yo clude li ocules e in spíritu yo vide currer un enorm
multité de homes al sport-arenas de Epsom, Oxford, Cambridge, por
assister li curses, bot-regattas e altri arangeamentes de sport. Yo
pensa al ski-sport, al bobsleigh e patin-sport. Admirabil es li
ínfatigabil perseverantie del sportistes, qui omni die durant hores
malgré frequent accidentes, contusiones de pelle, fracturas de gambe
etc. exerci con un persistentie, quel vell esser digni de un plu bon
cose. Yo confesse, que benque momentanmen pro sanitari motives e por
juir li natura, yo patina quelc hores de omni pos-midie e tande
anc curre sur skis,  tamen un ver entusiasme de sport manca me; yo ne
ama trenar por un sport, quam un sclave de galere -- ma yo anc ne aprecia
esser spectator de un sportic eveniment.

Yo ne cuida pri ti activitás inter li quar mures, queles mi
contemporanes nomina amusament. Ti sportistes reveni del sport-plazza in
li hotel, balnea, changea vestimentes, dinea. Li jazz-capelle comensa su
barbaric musica -- li juientes dansa, sede in li pauses ci e ta, fuma,
joca e trinca, comensa tamen dansar denove automaticmen, si «li voce
del mastro», li grammofon, sona subitmen ex alcun angul. Li aer deveni
plu dens, plu fumosi, plu calid e plu mal -- til que ti «juientes» fini
li véspere circa clocca un o du del matin. Talmen es li circumstanties
partú sive in li hoteles, cabarettes, casinos, restaurantes, in li
Dolomites, in London, Shanghai, Vienna, Sidney e New York. Talmen ili
passa li dies e vésperes apaticmen e sin volentie quam sclaves, por me
un fact, digni de reflectiones, nam yo vell tre desirar saver, ca ti ci
homes, qui tam heroicmen devoe se al amusamentes, vermen jui ti process
in tal maniere, quam on suposi in general. Nam multes de ili plu aspecte
tormentat e melancolic. E si yo considera, que nor extravagant
entusiasme por sport e juientie es ancor de date recent, yo trova
justificat mi desfidentie. Yo ne es old, ma yo posse memorar ex mi
infantie, que tande omni cultivation de sport havet un moderat
caractere. Tande li amator-sportmannes ancor ne boxat, solmen
finlandeses lansat discos e tande ancor ne existet
five-o'clock-té-dansada.

// XXX NOTE: ci esset li marca original de págine -26-

Hodie, pos minu quam 20 annus, li traditional anglo-saxon interesse por
organisat sport continualmen cresce e expande se, quasi un infectiv
maladie, trans li tot globe. Li amator-sportist devoe ho-témpore egalmen
mult témpore al perfection in li sport quam antey li sportic
professionalist. Li organisation del sport devenit un grav e lucrativ
profession -- quam li organisation de plesures. Nam li vagad in locales
de amusament, li dansada in pos-midie e vésper divulgat se trans omni
partes del bonsituat munde. Nequande antey in li historie del homanité
sport e plesur ludet un rol tam eminent.

Ludes societari, dansada e sociabil plesures es generalmen in cert
maniere biologic necessitás. Mem li animales lude, junt e sol, dansa e
representa strangi rituales, durant li seson de cohabitation. Omniloc li
homan societé have su sport, su dansas e societari recreationes. E ili
besona les. In li epoca de nor avos ti ci interesse esset tro poc
developat, ma noi exagera it. Noi fa ex nor recreatori beson un regulari
important negocie, quel ocupa nor tot líber témpore. Nor pre-patres
esset plu sagi in ti relation.

[.author]
Trad. K. Schüppel.

// Du grec epigrafes {{{2
=== Du grec epigrafes

[verse]
____
Yo es li tomb de un naufragiat. Ma segla, amico!
Quande nor nave perit, altres nos preterpassat.
____

'''

[verse]
____
Stopp, viator, escuta, ne hasta preter ti petre!
Lee li inscrition, e aprende li sens:
Ci in Hádes existe null nave, ductet de un Cháron,
Null judicant Aiakós, ni un Kérberos can.
Noi, qui es mort habitantes del inferior regiones,
osses e cintre noi es, to, e nullcos plu.
Yo ha parlat quo es ver. Continua nu tui via,
porque ne yo, benque mort, sembla loquaci a te!
____

[.author]
Trad. A.Z.R.

// XXX NOTE: ci esset li marca original de págine -27-

// Cronica {{{2
=== Cronica

LEITFADEN DER WELTSPRACHE OCCIDENTAL, un bell-equipat micri libre, scrit
de Karl Janotta e editet de Franckh'sche Verlagsbuchhandlung,
Stuttgart, ha aparit in li ultim dies del annu passat. It es un valorós
complement a nor litteratura e va haver grandissim importantie por
divulgation del conossentie pri Occidental inter nationes parlant li
german lingue. It contene un curt introduction, un curs de aprension in
7 capitules, letura e un vocabularium occidental-german. It ne es
destinat substituer li grand libre «Occidental, die Weltsprache»,
editet del sam editoría, ma solmen quam unesim modic manuale auxiliar li
studie de ti plu grand ovre. -- Li autor del libre di, que il ha esset
amico del lingue international durant plu quam 35 annus, que il ha scrit
un del unesim grammaticas de Ido, quel contribuet al rapid difusion de
Ido in li german landes, e que il espera, que ti nov manuale va far li
sam servicie por Occidental. Sr Janotta e li editoría merite li gratitá
de omni coidealistes pro ti vermen excellent micri ovre. -- Un anglés
edition del sam manuale es planat.

OVRE, tom 7, ha aparit, contenent un VOCABULARIUM
OCCIDENTAL-FRANCÉS-ANGLÉS-GERMAN por li tomes 1-6 de Ovre. Li autores es
srs M. Guilbert e A. Deminger. -- Li tom no 8 va aparir in comensa de
annu 1932 e contener traduction de Li grand inquisitor de F.M.
Dostoievski. A mandar che sr H. Pášma, Tábor 1006, Tchecoslovakia.

OCCIDENTAL SOCIETÉ DE FRANCIA ha electet quam su secretario sr René
Depin, 103 Rue Jeanne d'Arc, Amiens, Somme. Sr Depin esset ante
quelcmensus secretario del Societé Idiste Française e un del max activ
propagandistes de Ido in Francia. Pos multannual interlinguistic studies
sr Depin ha acceptat Occidental, quel il mastrisa bon.

Inter li ultim adhesiones al Occidental Societé de Francia es remarcabil
ti de sr Maurice Ponthière, comercial organisator. Il fat conossentie
pri Occidental pos que il ja hat publicat in li revúe «Reussir» de 31
may 1931 un articul «Vers la langue standard», in quel il proposit,
que li Liga de Nationes my constituer un comission por standardisation
del terminologie. Trovante que noi ja es laborant in li sam direction,
il ha acceptat Occidental quam li maxim apt interlingue.   L.M.G.

VALORÓS FOLKLORISTIC MATERIALES VA ESSER TRADUCTET IN OCCIDENTAL. Un
considerabil númere de finnic variantes de international märchens,
queles til nu ha existet solen in manuscrites in li finnic lingue, ma es
de grand interesse por li international folkloristic scientie, va esser
traductet in Occidental, por far possibil lor usation in li universitari
instruction in altri landes. Li traduction es ja comensat e va esser
finit durant li proxim mensus.

// XXX NOTE: li marca original de págine -28- esset in li sequent
// paragraf:

NECROLOG. Noi recive li information, que un coidealist, sr François
Dubois (= Delaterre) ha morit in Tahiti (Oceania). Il esset un tam
fervent amator del natura e libertá, que il, in fine, abandonat li
civilisation e ante quelc annus emigrat a Tahiti. Solmen su colaboration
con quelc revúes de naturisme e divers reform movementes
ligat le con un munde, por quel il havet poc simpatie. Il studiat mult
lingues e esset amico de Occidental. Li revúe «Helvetia» publicat in
1930 un de su lettres sub li rubrica: «Lettre de Tahiti». Il scrit:
«Li córpore nud, exposit in li sole, al aer, va conservar plu mult su
sanitá. -- Ci in Tahiti it es plu facil aplicar li principies del
nudisme, tre rarmen yo es obligat portar vestimentes e nequande chapel e
sapates.» Il joyat, que il hat trovat in Tahiti «felicitá interior e
ver libertá». E nu il ha trovat, apu li grand Pacific, li grand pace.

ANGLIC, eduekaeshonal revue; red. Helge Kökeritz, Uppsala, Svedia,
mensual, continua aparir, e vole far 1932 un real Anglic annu. Li red.
scri: «It es prudent facilitar e promover li universal adoption de
Anglic, t.e. anglés in simplificat ortografie, nam natural evolution
altrimen posse esser impedit per fanaticos, propagant li evangelie de un
artificial lingue.» Chascun prudent hom pensa, que it es li afere del
angleses reformar lor ortografie.

JOHN CLARKE: THE SPELLING OF THE KING'S ENGLISH, Longmans, London,
publicat ja 1921, ma actual e digni de atention ne solmen de radical
reformatores, quam li anglicistes, ma anc de conservatores del
international ortografie. Clarke di pri omni plu o minu «fonetic»
reformas: «To ne es reformation, ma revolution. Li idé es san, li
fundation strict scientific, ma con nor lingue, litteratura, libres e
bibliotecas, tal qual ili es, it ne es plu realisabil. Li ruption con lu
passat es tro seriós, li desregarda de orígine e historie tro radical,
e, adultim ma nullmen adminim, national sentiment rejecte it. Li
sacrificie, “confusion e perplexitá”, ne vell esser justificat per
alqual imaginabil avantage.» Anc nor opinion concernent tal nominat
fonetic scrition del international paroles in p.ex. Novial.

ASSOCIATION PROLETARI OCCIDENTALISTIC (A.P.O.). In seque de nor apelle,
publicat in Cosmoglotta e Helvetia ante du mensus, noi ha recivet plur
adhesiones, -- ma anc objectiones. Ti objectiones es motivat per to, que
in Cosmoglotta ha esset plur vezes un tal opinion, que Occidental es
ligat al capitalistic «occidental» civilisation. To vell esser un del
motives, pro quel on nominat li lingue «Occidental». -- Un tal opinion
posse esser li privat opinion de un singul occidentalist, ma it in null
maniere ingagea li altri adherentes de Occidental, e absolut ne li adherentes
de A.P.O. Li problema del lingue international es un problema
linguistic-tecnic, ne politic. Occidental va triumfar proque it es
linguisticmen superior al altri sistemas e just li membres de A.P.O. es
convictet pri ti superioritá linguistic. To noi vole monstrar al
proletariatu. Quande li Sovietes, p.ex., compra machines, ili compra
solmen li maxim modern, ne li antiquat modelles de 1848. -- Por
adhesiones a A.P.O. ples scrir a Bohin, secretario provisori, 7 Place de
Bordeaux, Strasbourg (Francia).   G.B.

// XXX NOTE: li marca original de págine -29- esset in li sequent
// paragraf:

PUBLIC DISCUSSION PRI LI LINGUE INTERNATIONAL esset arangeat 2.2 del
anarchistic societé de Stockholm. Un redactor Forshell recapitulat li
historie del interlinguistic idés. Il fat li objection, que li
projectes, elaborat til nu, neglige li grand e antiqui culturas del
Oriente. Por chascun expression on deve absolut serchar to quo il
nominat «li mundan dominante». Il self es laborant
desde mult annus por un tal lingue, ma li munde deve certmen atender
ancor long témpore ante quam un tal gigantic e fantastic labor es finit.
Durant li discussion nequi suportat le. Plur esperantistes parlat e
defendet bravmen li ja existent international vocabularium. Nor
coidealist, ing. A. Lindström, presentat li cardinal principies de
Occidental. Un altri coidealist, red. H. Lindholm, parlat in favor a
tolerantie inter li divers interlingues, ma emfasat, que Occidental es
in fact mult plu facil quam li altri projectes e que on generalmen ha
evaluat tro bass li capacitá de ovreros aprender lingues. Su paroles
evocat mult simpaties. Un yun academico de Uppsala, emissario de prof.
Zachrisson, parlat pri Anglic, ma finit per confesser, que si li anglés
lingue ne vell exister, il vell recomandar Occidental! Li publica
exhortat sr Lindholm ancor parlar in Occidental e il leet li unesim
capitul ex «Occidental-Kursus». Li presentes escutat con evidentmen
grandissim interesse. Pos li discussion quelc esperantistes expresset un
desire que nor representantes mey esser invitat a lor societé por
demonstrar li interessant Occidental plu intim.   E.B.

// Anecdotes {{{2
=== Anecdotes

// Li chimineros e li politica {{{3
==== Li chimineros e li politica

Du chimineros stat in un strad e discusset politica. «Quo li rumores
pri un nov guerre concerne nos? Nor profession have nequo a timer de un
invasion, e quelcunc guvernament noi va haver, noi sempre va restar
chimeneros!» dit li uno. -- «To es un grand erra», dit li altro, «nam
si li ínamicos veni in nor land, ili va aportar con se milliones de
extran chimeneros e noi va esser sin labore!»

// Li strangi duell {{{3
==== Li strangi duell

Un apotecario havet unquande un acri conflicte con un oficero. Ti, qui
esset tre passionat, invitat le a duell. Li apotecario venit al loc de
battallie in li stipulat témpore e dit a su antagonist:

«Senior leutenante, yo nequande ha aprendet usar armes. Un combatte
inter nos vell esser tro ínegal, si noi vell duellar per pistoles o
gladies. Yo pensa que vu es un mann de honore e ne vole profitar de vor
superioritá. Yo have pro to un propose a far. In ti ci bux es du
pillules. Li un de ili contene mortative toxic, li altri es absolut
índangerós. Ples electer self, quel vu vole glotir. Yo va depoy prender
li altri.»

Ma li oficero havet null desir esser intoxicat e li afere esset arangeat
in amical maniere.

// Politesse {{{3
==== Politesse

«Yo somniat in ti ci nocte pri vos, seniora pastoressa!»

«O, vu es tro amabil, seniora episcopessa, it ya esset mi deventie
somniar pri vos!»

****

Complet annu-colectiones de Cosmoglotta 1922-1931 posse ancor esser
comendat per aplication al Administration de Cosmoglotta, Box 171,
Stockholm 1.

****

// XXX NOTE: ci esset li marca original de págine -30-

// Occidental, die Weltsprache {{{2
=== Occidental, die Weltsprache

Das erste grössere Einführungsbuch!

Inhalt: Vorwort des Herausgebers. Einleitung der Verfasser. Wege und
Irrwege zur Weltsprache. Wesen des Occidental. Kultureller und
erzieherischer Wert des Occidental. Begründung. Occidental-Kursus in 10
Lektionen. Wiederholung der Sprachelehre in Occidental. Lesestücke.
Vergleichstext in 9 Sprachen. Häufigkeitswörterverzeichnis.

Broschiert: RM 5,50 (ö S. 9,50). In Ganzleinen RM 8,- (ö. S. 13,70)

Leitfaden der Weltsprache Occidental

Lehrgang in 7 Kapiteln, Lesestücke und ausführliches Wörterverzeichnis
Occidental-Deutsch. Von Karl Janotta. Franckhsche Verlagshandlung,
Stuttgart 1931. 80 Seiten Dinorm-Format A6 (105 mm x 148 mm). Mit
Bildern.

Preis: Rm -,80, öS 1,40 einschliesslich Versandkosten nach Deutschland
und Oesterreich; Portozuschlag ins Ausland: Rm -,06, öS -,10.

Zu beziehen durch die Occidental-Union, Central Oficie, Wien XI,
Ehamgasse 40. Postscheckkonto München 585.98: Occidental-Union Mauer bei
Wien. Postscheckkonto Wien B-84.868: Occidental-Union Mauer bei Wien.

// Printería Edvard Rydahl {{{2
=== Printería Edvard Rydahl

Upplandsgatan 17 +
STOCKHOLM, SVEDIA.

Execute printation de libres, jurnales, brochuras, prospectes etc. in
omni lingues.

Referenties: Administration de Cosmoglotta,
Sved Occidental-Federation etc.

****

Li no 3 de COSMOGLOTTA, quel va aparir 1.5, va esser un
propaganda-numeró, con ilustrationes, instructiv articules, index de
litteratura, liste de Occidental-informatores, etc. Contributiones deve
esser misset al redactor ante 1.4. -- Ples suportar nor organ per efectiv
subventiones! Li progress de Occidental depende de Vor financial
suporte.   Red.

****

// Errata {{{2
=== Errata

In no 1 insinuat se li sequent print-erras, queles noi peti li
letores corecter e pardonar:

Pag. 10, lin. 15: deve esser mutilates in vice de multilates.

Pag. 12, lin. 6, e pag. 13, lin. 10: deve esser sclaves in vice de
slaves.

// Subventiones a Cosmoglotta {{{2
=== Subventiones a Cosmoglotta

L.M. de Guesnet 125 fr. fr., J. Colas 40 fr. fr., J. Casse 35 sv. cor.

// XXX NOTE: ci esset li marca original de págine -31-

// Grav avis {{{2
=== Grav avis

al letores de COSMOGLOTTA queles ancor ne ha payat lor abonnamentes.

Durant plur annus noi ha misset nor revúe a mult persones, qui ha
monstrat alcun interesse por Occidental, e inter tis, multes ne ha payat
li abonnament.

Noi es idealistes, e si alcun amico ne posse payar, pro li actual
economical situation, e si il have un real interesse por nor ovre e
auxilia nos per li propaganda, il mey scrir nos e noi va continuar
misser le li revúe.

Ma pro que -- sam quam por omni idealistic movementes -- noi es poc, noi
deve dir: Ti qui posse payar, deve payar.

Solmen per li devotion de quelc ínfatigabil amicos e subventiones de
quelc mecenes, queles noi ne posse tro mult mersiar, li revúe ha posset
aparir durant li ultim annus, in medie del political e economical
tempestes.

Ti qui crede que Occidental, li sol lingue del paroles international, es
sur li rect via al mundilingue del futur, ti have li absolut deventie
auxiliar nos.

Noi ne es rich. Noi es pioneros. Noi besona moné, ne por payar nor
labor, quel es gratuit, ma por payar li papere, li printero e li grav
expenses postal de expedition.

Li sequent nros va eser expedit a Vos solmen si noi recive de Vos, sive
li regulari abonnament o un plu grand generosi subvention, sive un
special comunication pri Vor desire reciver li revúe. Si Vu ne ha misset
li payament, ples far it immediatmen! Deman Vu va obliviar.

Noi absolutmen fide pri Vos e mersia Vos in anticipation.

Por li Comité de Administration

- L.M. de Guesnet (Paris), Presidente del Comité de Financies.
- A.Z. Ramstedt (Helsingfors), Redactor.
- E{dot} Berggren (Stockholm), Administrator.

// Cosmoglotta {{{2
=== Cosmoglotta

Li simplic abonnament annual custa 2 sved corones o li equivalent in
altri valutas secun current curs. Ti qui misse duplic abonnament, 4 sv.
cor., recive 3 exemplares.

Por payamentes posse esser usat anc li sequent post-chec-contos:
FRANCIA: Paris 26 437 (L.M. de Guesnet, 83 rue Rochechouart, Paris IX);
SVISSIA: II 1969 (Fred Lagnel, Chapelle, Vd); GERMANIA: Berlin 156251
(Cosmoglotta, Box 171, Stockholm 1, Svedia); AUSTRIA: Wien B-84 868
(Occidental-Union, Mauer bei Wien).

[.center]
****
Edvard Rydahls Boktryckeri, Stockholm 1932
****

// Cosmoglotta A 82 (1932-05/06) {{{1
== Cosmoglotta A 82 (1932-05/06)

Oficial organ bimensual del Occidental-Union

Consacrat al developation, propaganda e aplication de

LINGUE INTERNATIONAL OCCIDENTAL

REDACTION (manuscrites, printates de exchange e por recension):

A{dot} Z RAMSTEDT, 1, Helsingfors, Finland.

ADMINISTRATION (abonnamentes, subventiones, expedition de Cosmoglotta):

COSMOGLOTTA, Box 171, Stockholm, Svedia. (Post-chec-conto 53{nbsp}868)

Annu XI N:o 3 May-Junio 1932  (Numeró 82)

// It deve exister un lingue comun {{{2
=== It deve exister un lingue comun

(Image)

-- Holla, bon die! Quel agreabil surprise incontrar un compatriot, con
quel on posse parlar! Anc tu es in viage?

// NOTE: li marca original de págine -33- esset in li sequent
// paragraf:

-- Yes, yo va far un tur a Italia; yo ha sempre desirat viagear a ti
land, quam tu save. Ma quel damage que on ne
posse parlar con li homes; si on vell posser far to, li viage vell haver
su plen charme!

-- Exact mi idé! «Pro quo yo ne aprendet lingues?» yo sovente pensa. Ma
quel profite de aprender _un_ lingue, it existe ya tam mult
lingues! Si on aprende _un_ alquant bon, nu… quelc milies plu
lontan on parla un altri, e ancor plu distant on parla un triesim…
No, it deve exister un lingue usabil partú!

Vu conosse ti situation, ne ver? Li munde diminue se! A landes e locos,
a queles nor grandpatres interprendet dangerosi viages, noi fa hotémpore
un micri «viage de recreation», un «excursion», un «tur» -- noi ha
devenit «turistes». Por omni homes international relationes es
necessi, o bentost va esser. To apartene al modern témpore. Ma quam
desfacil es li international relationes, proque ne existe un comun
lingue international! Quam remedie contra li lingual desfacilitás li un
proposi adopter un national lingue quam lingue universal -- quam si it
vell esser possibil que li altri nationes pro lor invidie e rivalitá
vell degradar lor amat lingues in favor a ti de un rivale privilegiat --
li altri proposi un artificial lingue -- e trova objectiones de dubitant
criticos: un lingue deve ya esser natural, ne artificial, ili responde.
Li discussion continua, e numerosi «artefat» interlingues es elaborat,
li un pos li altri. Ma li homes ne observa, que un natural lingue comun
vive desde long témpores in nor occidental cultur-lingues, queles domina
li munde.

Esque vu save que mult decimilles de paroles es comun al Anglés,
Francés, Italian, Hispan e Portugalés lingues?

Esque vu save que un tre grand númere de ti paroles existe quam
«pruntat paroles» in li Germanic e li Slavic lingues?

Esque vu save que li scientie e li tecnica possede un abundantie de
international paroles e expressiones?

Esque vu save que ti amasse de «paroles mundan» contene un natural
grammatica e derivation, simplic, sistematic e expressiv?

Esque vu save que ti international vocabularium ha esset explorat de
mult interlinguistes e es nu presentat al publica in un simplic sistema,
nominat Occidental, li sol natural, practic e modern interlingue?

Esque vu save que li comun lingual tresore del occidental cultural
lingues es incorporat in Occidental, e que li relation inter Occidental
e li occidental national lingues es ergo li sam quam ti de un central
standard lingue a su dialectes?

// XXX NOTE: ci esset li marca original de págine -34-

Esque vu save que Occidental pro to es immediatmen comprensibil a mult
milliones de homes partú sur li globe?

Pro to:

Ples aprender Occidental! Un list de manuales e litteratura trova se sur
li ultim págines del present numeró de COSMOGLOTTA! Informationes es dat
del Central-Oficie del Occidental-Union in Vienna XI, Ehamgasse 40, e
del informatores indicat sur pag. 48.

Ples usar Occidental in corespondentie con amicos in omni landes del
munde!

Ples far it conosset partú! Ples adherer quam activ pionero al universal
Occidental-movement!

Occidental va dar vos joy e utilitá!

[.author]
B.B.

// Li ver avantages de Occidental {{{2
=== Li ver avantages de Occidental

Noi propaga Occidental e noi asserte, que it aporta a omni homes plu
grand avantages quam quelcunc altri sistema de interlingue (Lingue
International Auxiliari) pro li sequent motives:

// 1. Facilitá de aplication {{{3
==== 1. Facilitá de aplication

Omni instrumentes deve esser adaptat por ti, qui usa it. Anc li lingue.
Un usator de un interlingue es un person sive de erudition, sive de
solmen primari education. Homes sin alcun education apen existe in
Europa de nor témpore e apen besona un interlingue.

Homes con erudition conosse e deve conosser un grand númere del existent
international paroles. It es evident, que un tal interlingue es maxim
facil por ili, in quel ili posse usar li international paroles, queles
ili ja conosse. To ili posse far in Occidental, pos har aprendet li tre
facil e quasi instinctiv metode de denationalisation del paroles, in
casus u to es necessi. Quam facil ne es li traduction del frases ex
lingues quam italian, francés, anglés in Occidental:

Italian: «La costruzione di una lingua internazionale è non una
fantasia ma un problema scientifico e tecnico» (SCHUCHARDT)

Occidental: «Li construction de un lingue international es ne un
fantasie ma un problema scientific e tecnic».

// XXX NOTE: ci esset li marca original de págine -35-

Francés: «Seule, une langue artificielle peut donner aux relations
internationales l'instrument pratique e simple qui leur manque»
(MEILLET).

Occidental: «Solmen un lingue artificial posse dar al relationes
international li instrument practic e simplic, quel les manca».

Anglés: «It is, in fact, impossible to construct words arbitrarily: the
attempt to do so inevitably results in distorded reminiscences of words
already familiar to the experimenter» (SWEET).

Occidental: «It es, in fact, impossibil constructer paroles
arbitrarimen: li prova far talmen, resulta ínevitabilmen in distordet
reminiscenties de paroles, ja familiari al experimentator».

Chascun person del germanic e slavic nationes deve haver un ampli
conossentie del international paroles por posser leer seriós libres e
jurnales. Un ordinari articul in un sved jurnale contene ca. 20%
international paroles, e li percent es naturalmen mult plu alt in textus
de scientific caractere. Occidental es li lingue del international
paroles, queles posse esser presc immediatmen usat in Occidental, e
convers.

Ma anc li altri sistemas usa international paroles? No, ili usa
caricaturas de ili. Esque alqui dubita, que it va esser plu facil por un
Germano usar li Occidental-version quam li Ido-mutilationes del sequent
paroles: German: politische Konstitution, physische Konstitution,
psychische Prädisposition; Occidental: politic constitution, fisic
constitution, psichic predisposition; Ido: politikala konstituco,
korpala konstituciono, psikala inklineso. (Obs.! In Ido on deve dir in
un casu konstituco, in un altri konstituciono; on usa psikala, ma ne
fizala, quo on vell expectar ex analogie; inklineso es un mutilation de
inclination, quel deve esser usat in vice de predisposition, quel ne
deve esser usat, etc. etc.)

// XXX TODO: Expander «Obs.» in supra.

// XXX TODO: Confirmar li aspecte original e marcar li Ido-paroles
// pos «Obs.» per cite-signes.

In fact, omni tal mecanistic lingues quam Esperanto, Ido, Novial, etc.
es tre desfacil in practic aplication. Ili opera con «radicas» e
«afixes». Ma qui parla per radicas e afixes? Omnes usa pret paroles, e
li maxim important es maxim sovente composit. Quel radica es usabil,
quel prohibit, to on posse aprender solmen «in casu», pos anterior
diligent studies, chargeant li memorie. On deve constantmen recurrer a
un complet lexico, nam arbitraritás on ne posse divinar.

// XXX NOTE: li marca original de págine -36- esset in li sequent
// paragraf:

Li scientistes ha emfasat, que li scientie nequande va accepter e usar
un international lingue, quel deforma li ja existent
international vocabularium. Pro to solmen Occidental es apt por li
scientie.

Occidental es li ver scientific lingue.

// 2. Utilitá de aprension {{{3
==== 2. Utilitá de aprension

// XXX FIXME: Erra de Asciidoctor EPUB3: `:sectnum:` adjuntect un
// puncte ante li numeró del titul.

Por ti classes e ti nationes, queles ne es familiari con li
international paroles, on ha pensat, que li aprension de un simplicissim
artificial lingue, in quel on deve aprender solmen un númere de
«radicas» e «afixes» e per manipulation con ili crear li necessi
expressiones, vell esser li maxim apt. (Talmen ha credet p.ex. li
adherentes de Volapük e Esperanto.) Ma un tal suposition es, in veritá,
fals de omni vidpunctus. Qui besona un tal extremmen simplic lingue? Ni
li proletarios, ni li nationes non-europan. Nam un tal lingue va esser
ínsuficent, li ver international paroles tamen deve esser introductet,
ma secret, sin posser dar les li analisatori explication. In Occidental
li studiante recive instruction e explication pri li signification del
international paroles del cultura e scientie.

Li grammatica de Occidental es tam simplic e natural, que it es quasi un
negation de alcun inteligentie che li proletarios e non-europanes, si on
suposi que ili ne vell esser capabil aprender it. (Ples remarcar: In
Occidental li substantive have null casus, solmen 1 signe de plurale; li
adjectives es ínvariabil; li verbes have solmen 1 conjugation con solmen
4 formes!) -- In céteri, it es un errore creder, que seriós homes vell
esser interessat de autonom fabrication de parol-caricaturas, ili sercha
pret expressiones, comprendet facilmen partú.

Li combatte de omni laboreros a plu alt nivelle de economic e cultural
vive, ad elevation ex lor misere, es li cause, que just li plu
inteligent e activ persones studia li lingues artificial, credente per
to posser obtener li avantages del erudit hom, qui conosse extran
lingues e mastrisa li international nomenclatura scientific. Just che li
maxim bon laboreros arde li flamme de alt humanisme plu fort quam li
aspiration a material avantages personal. Lor líber témpore es tro car
por esser perdit per studies de ínutil coses. Li maxim grand utilitá li
studiantes va haver por ocupar se con un sistema quam Occidental.

Ergo: «Etsi un Lingue International vell esser un reva, li valore
educativ de Occidental va sempre restar.»

Occidental es li ver democratic lingue.

[.author]
C.C.

// XXX NOTE: ci esset li marca original de págine -37-

// Etimologic reflectiones II. Li jurnalistic anate {{{2
=== Etimologic reflectiones II. Li jurnalistic anate

Li nómine del ínnocent avie anate (F canard, G Ente, Sv anka, R utka) es
usat, quam conosset, in mult lingue por designar un jurnalistic
dubitabil o mentitori. Yo ha leet mult provas explicar li orígine de ti
strangi usation, ma ili ha semblat me tam artificial, que it ha esset
impossibil atribuer les un umbra de versimilitá. Ma recentmen yo trovat
un nov explication, pri quel on deve dir, que it adminim ne es enoyant.

Li iniciator del epitete esset, secun li informator, un membre del
Academie de scienties in Bruxelles, con li nómine Cornelissen. Essente
chagrinat pro li mult fantastic histories in li jurnales pri «li ultim
parol del scientie», il resoluet in fine, que il va inventer un
historie, quel va superar les omnes. Cornelissen vocat a se un jurnalist
e racontat le, con solemni mime, li sequent exemple pri li «íncredibil
voracitá del anates»:

Un institute hat colectet, por scientific experimentes, 20 anates. Un de
ili esset haccat in pezzes, plumes, becs, osses, omnicos! Depoy it esset
dat quam nutriment a li altri 19 anates, queles vorat su camarad con
apetite. Depoy on buchat un altri anate, quel esset manjat del 17
restantes, etc. etc. In fine restat solmen un anate, quel ergo hat vorat
omni su camarades.

Li historie esset printat in un jurnale e havet un «success», quel
superat omni expectationes de su autor. It circulat in Europa, de land a
land, e esset observat mem de quelc societés por protection de animales
e li societés publicat protestes contra li horribil tormentation del
avies.

In fine li historie esset obliviat. Ma it hat ja migrat tra li Atlantic
Ocean, e pos quelc témpore it venit retro de America, acompaniat de un
«scientific atestate» pri «li simptomas, queles on hat observat in li
obduction del ultim anate».

Si anc ti historie ne es un anate…

[.author]
A.Z.R.

****
COSMOGLOTTA es introductet in Indogermanisches Jahrbuch, Bd XV, Verlag
Walter de Gruyter & Co., Berlin, 1931 (bibliographie der Jahren 1928 e
1929, I. Allg. Sprachwissenschaft, II. Gemeinsprachen und
Sprachgemeinschaft). Li redactor de ti part del bibliografie, Dr. Henri
Frei, di pri nor revúe, que it «da bon informationes pri li movement
interlinguistic (esperanto, ido, novial, occidental, etc.) e contene un
númere de factes e de contributiones, queles posse interessar li
linguist.»

[.author]
A.Z.R.
****

// XXX NOTE: ci esset li marca original de págine -38-

// Un part de Europa -- un masse de lingues {{{2
=== Un part de Europa -- un masse de lingues

(Image: Carte de Europa monstrante li lingues parlat in chascun land e
region.)

// XXX REMARK: Textus in li image:
// Li lingues de Europa
// Frontieres del lingues -- Frontieres del states

Li inhabitantes de Europa es separat, li unes del altres, ne solmen per
li alt mures de circa 50 states, ma anc per li profund tranchés de plu
quam 100 lingues. Trans ti lingual tranchés solmen un Neutral Lingue
International posse formar li ponte, a reciproc comprension e
estimation.

// XXX NOTE: ci esset li marca original de págine -39-

VIENNA -- li grand centre de Central Europa, es desde 1927 li sede del
Central-Oficie del Occidental-Union.

(Image: Foto.)

Partial panorama de Vienna, videt de Belvedere.

(Image: Foto.)

Maxim grand edificie de habitation del nov Vienna, erectet del municipie
(frontal longore: 1{nbsp}000 m).

// XXX NOTE: ci esset li marca original de págine -40-

HELSINGFORS -- li bell metropole in Nord-Europa, es desde 1931 li sede
del redaction de Cosmoglotta.

(Image: Foto.)

Panorama de un part del bell, blanc Helsingfors: Sud-Port, St. Nicolái
eclesia. Li cité es situat sur un peninsul in li Golf de Finland,
circumdat de frisc ventes del apert mar.

(Image: Foto.)

Li Palace del Parlament, splendid, monumental, de rosi granite.

(Image: Foto.)

Li Central Station del ferrovias, grandiós petrin edificies con gigantic
statues e turre.

// NOTE: ci esset li marca original de págine -41-

// Heróes {{{2
=== Heróes

[.author]
De Georges Chennevière, un del yun brilliant litteratores de Francia.

Yo have un filio de deci annus. Il conosse li guerre pro que il ha videt
me vestit quam soldate. Il have avan me li avantage esser yun, plu
proxim al munde, de quel li paroles, li idés e li sistemas ancor ne
separa le. Pro to yo responde a omni su questiones, pro que respondente
yo instructe me tant quant le.

Un die, reveniente del scol, il questionat me:

-- Papá, quo es un heróe?

Yo confesse que yo esset stupefat.

-- Yo, yo dit al instructora que yo ne save. Ella inscrit me un zero.

-- Ella ne es rect.

// XXX TODO: Confirmar «Guinemer.1»:

-- Un altri púer clamat: Guynemer.1 Ella inscrit le deci.

-- Ella es rect.

-- Nu, es it ver que Guynemer es un heróe?

Pos un moment de reflection yo respondet: «Yes», opinente que it ne es
convenent instructer a infantes in prematuri stadie li subtilitás del
dialecta.

-- Ma, to ne explica me quo es un heróe!

-- Yo va provar aclarar tui idés. Quande on questiona te talmen, nequande
usa un definition. Tu va vider pro quo, pos circa deci annus.
Preferibilmen descri li cose o li hom, quem tu conosse e quem concerne
li definition, quel on peti de te. It es to quo tui camarado ha dat. In
vice de definir li parol, il citat un exemple. Li desfacil cose es
selecter bon exemples.

-- Yo ne comprende.

-- Ples haver patientie! Tu vole saver quo es un heróe! Nu. Ples imaginar
un litt, tre simplic chambre, in un cité in Holland…

-- Quel?

// XXX TODO: Confirmar. It sembla, que ti fraze es li description de un image
// quel esset in li paragraf in infra:

// 1 Famós aviator militari francés.

// XXX NOTE: li marca original de págine -42- esset in li sequent
// paragraf:

-- Den Haag, ma to poc importa. Ta vive un mann, modest e quiet, qui es
ocupat apu li fenestre, per polir vitres de oculares. Il es tre expert
pri ti mestiere, quel fa le ganiar su vive. Quelc vezes il anc exerci se
dessinar portretes. Il dejunea per un tasse de lacte, per quelc fructes
e un glass de bir. Il ha laborat suficent por su victuales. Il ne have
beson de plu mult. Il sede apu li table e il scri. Ti politor de vitres
es expert in
omni scienties, ma il scri solmen li maxim bon coses, e du lineas de il
es plu rich in contene quam gross libres in folio. Li rey de Francia ha
ofertat le un pension, il ha refusat. Li Palatin Elector ha ofertat le
un catedre de professor, il ha refusat. Un amico ha ofertat le annual
rente, il ha refusat. Il poli su vitres, il scri su libres. Esque tu
comprende, que ti sagi mann es plu potent quam Louis XIV, pro que il es
mastro de eternitá e plu habil quam un aviator, pro que il posse planar
sin machine! Regarda ancor: il descende, il passa súper li sill de su
porta. Fumante su pip il parla con su hospeda. Il parla anc con li
infantes, queles lude in li strad. Un soledí il mori, e esque tu save
quo on trova in su chambre, quande on fat li inventarie de su
possedages? Un lette, du manteles, un pantalon, quar lett-toales, sett
camises, quin nas-linettes, du cortines e du bucles de argente. E li
libres. Il esset un heróe!

-- Quel es su nómine?

-- Spinoza.

-- Yo comprende nu. Ma si yo vell har dit al instructora to quo tu just
nu ha dit me, ella vell har inscrit me un zero, tamen…

[.author]
Trad. de L.M. de Guesnet.

// Progress es nor devise {{{2
=== Progress es nor devise

Suposit que li automobil vell posser rider, it certmen vell clinar se in
convulsiones de ride, si alcun hom vell asserter, que li cavall e li
fiacre de 1887, o li primitiv motor-carre de 1907 vell esser plu apt
medies de comunication quam li modern, elegant rapid automobil. Vu
consenti, estimat letor? Anc Vu es parat acceptar e utilisar li progress
del tecnica.

In li dominia del interlinguistic tecnica li resultate de quarantannual
explorationes e experientie es representat per -- Occidental!

Solmen li maxim bon es suficent bon.

// XXX NOTE: ci esset li marca original de págine -43-

// Zamenhof parla {{{2
=== Zamenhof parla

Extract ex un articul de Dr. Esperanto in li jurnale «La Esperantisto»
de 1 septembre 1889. Con version in Occidental e aplication al actual
situation.

// XXX NEW: Li sequent du lineas esset desactivat in ti edition:

[grid=cols]
|===
^| In Esperanto: ^| In Occidental:

| Ja ĉia lingvo, eĉ la lingvo de Hotentotoj, alportos al la mondo
grandegan utilon, se la tota mondo ĝin akceptos.

| Omni lingue, mem li lingue del Hotentottes, va aportar al munde un
grandissim utilitá, si li tot munde va acceptar it.

| Ĉu efektive, sinjoroj Volapükistoj, vi estas tiel naivaj aŭ tiel
blindigitaj de entuziazmo, ke vi ne vidas, ke la tuta malfacileco de
la demando, super kiu la homaro laboras jam tiel longe, estas en la
trovado de tia lingvo kiu, per si mem, ebligus la komunikiĝojn
internaciajn; -- kaj ne de tia lingvo, kiu povus fariĝi tutmonda, se
la tuta mondo ĝin akceptos?

| Esque efectivmen, seniores Esperantistes, vu es tam naiv o tam ciec
de entusiasme, que vu ne vide, que li tot desfacilitá del question,
súper quel li homanité labora ja tam long, es trovar ti lingue, quel,
per se self, vell far possibil li comunication international; -- e ne
de ti lingue, quel vell posser devenir universal, si li tot munde va
acceptar it?

| La lingvo turka ne estas lingvo tutmonda, ĉar sciante la lingvon
turkan vi ne povas kompreniĝi kun personoj kiuj tiun ĉi lingvon ne
scias; nun mi fosis en la tuta libro de sinjoro Schleyer por trovi kiel
mi povas per la Volapük kompreniĝi kun personoj kiuj ne ellernis la
Volapükon, mi nenion trovis, sed videble la Volapük tamen estas lingvo
tutmonda, ĉar jam la nomo men ĝin ja montras!

| Li lingue turc ne es un lingue universal, proque savente li lingue
turc vu ne posse far vos comprendet con persones qui ne save ti
lingue; nu yo ha fossat in li tot libre de senior Zamenhof por trovar
qualmen yo posse per Esperanto far me comprendet con persones qui ne
ha aprendet Esperanto, yo ha trovat nullcos, ma it es clar que
Esperanto tamen es un lingue universal, proque it es nominat talmen!

| Se vi diros france «artiste» multaj homoj en la mondo vin ne
komprenos; sed diru nur «kanal» tiam la tuta mondo tuj komprenos ke vi
pensas pri artisto!

| Si vu va dir in international maniere «hospital» mult homes in li
munde ne va comprender vos, ma ples dir solmen «malsanulejo», tande li
tot munde immediatmen va comprender, que vu pensa pri un hospital!

|===

// Cronica {{{2
=== Cronica

// XXX NOTE: li marca original de págine -44- esset in li sequent
// paragraf:

OCCIDENTAL SOCIETÉ COSMOGLOTTA in Wien havet su ordinari assemblé
general in mardí li 16 februar 1932, in li localitá del Hem del
Bontemplarios. Li presidente Karl Janotta inaugurat li reunion per citar
li memorie a nor venerat e car presidente honorari ingeniero Hans
Hoerbiger. Li presentes expresset su homage al morit
grand mecen e protector per levar se corporativmen. -- Poy ili escutat li
raport annual del presidente. -- Li plenari assemblé electet quam nov
comité presidente: Dr. Hans Homolka, vicepresidentes: Ing. E. Pigal e A.
Deminger; secretario: K. Janotta, vicesecratario: E. Moess, cassero:
Kurt Fraenkel, vicecassero: L. Eckel, bibliotecarios: Helena Pigal e
Lisl Heger, revisores: Wilhelm Blaschke, Egon Darnhofer, F. Houdek
(pseudonim: Ernst Graber), A. Valenti. Li adresse del societé es ti de
su presidente: Dr. Hans Homolka, Wien XIX/2, Heiligenstädter Strasse 233
a.

E{dot} Pigal raporta in fine pri li actual situation del international
Occidental-movement. In li ultim mensus li corespondentie del Central
Oficie del Occidental-Union in Wien XI (Ehamgasse 40) con nov qualificat
interessates de Occidental ha augmentat se in remarcabil mesura. Un bon
success havet li corespondential propaganda del Central Oficie che li
participantes in Genève august 1931, in consequentie de quel plur
professores comendat Occidental-litteratura. Malgré li stagnantie del
international industrie li firma Hoerbiger & Co continua su auxilies al
Occidental-movement per administrar in su burós li Central Oficie del
Occidental-Union.   E.M.

SVED OCCIDENTAL FEDERATION havet su 4-m reunion annual in Stockholm 19.
3{dot} Li sequent comité directiv esset electet: docente C.W. von Sydow
(presidente), apotecario Albert Haldin (vice-presidente), lector C.E.
Sjöstedt (secretario e cassero), instructor E. Berggren
(vice-secretario) e fil. dr. Bertil Blomé. -- On decidet far un respectós
petition al Occidental-union pri laboration, tam bentost quam possibil,
de un extensiv lexico Occidental-AFD (p. ex.).   E.B.

SOCIETÉ OCCIDENTAL DE STOCKHOLM havet su unesim annual reunion 25. 2. On
aprobat li contracte quel esset fat del direction concernent
Cosmoglotta. Li nov direction consiste de: ing. A. Lindström, president,
red. H. Lindholm, secretario, sr G. Holmqvist, cassero. Corespondentie
posse esser adressat a: Box 171, Stockholm 1.   E.B.

OCCIDENTAL IN PRACTICA. Occidental es usat del administration de
Cosmoglotta con li post-giro-oficies de Germania e Austria e omnicos ha
esset comprendet e respondet de ti oficial institutiones, sin
grammaticas, sin lexicos… Ples acter in li sam maniere…   A.Z.R.

HELVETIA no 1 de 1932 ha aparit con interessant contenete, ex quel noi
remarca specialmen un articul de red. Ric Berger pri li projecte
«Eklekta» de prof. Otto Jespersen, presentat al Delegation por
Adoption de Lingue International, ma de quel li detallies til nu ha
esset ínconosset.

// NOTE: li marca original de págine -45- esset in li sequent
// paragraf:

LITERATURA MONDO de februar 1932 e LINGVA KRITIKO  (nov suplement a
HEROLDO DE ESPERANTO) de marte contene provas de critica de Occidental --
secun li principies de Esperanto, de quo li resultate naturalmen es, que
Esperanto apare suficent bon al criticos, precis quam Volapük es plu bon
quam Esperanto -- de vid-punctu de scolastica de Volapük. Pro manca de
spacie noi deve ajornar detalliat recension e responses al sequent no de
Cosmoglotta, ma noi exhorta li estimat criticos interim continuar lor
studies e «notoj» -- li criticos self e lor letores va facilmen
convicter se pri li superioritá
de Occidental, si li investigation va esser fundat sur factes e sin
prejudicies.   A.Z.R.

OMNI VIAS DUCTE A ROMA. «La Langue International Auxiliaire, Reflexions
opposées au Novial de M. Jespersen» es li titul de un scientific
studie, scrit de Dr. Oiva J. Tallgren-Tuulio, professor de romanic
lingues in li universitá de Helsingfors. Li studie va esser publicat in
li Annales Academiae Scientiarum Fennicae, Helsingfors. -- Li tre
interessant articul es por nos cause de joyant surprise, pro que li
autor, benque il, ante li scrition del articul, ne conosset li evolution
del modern interlinguistica, tamen exposi propri opiniones, queles es
identic con li idés del naturalisme, scrit oposit al mecanisme de
Esperanto, Ido, Novial e simil lingues. To es un eclatant confirmation
de nor opinion, que li vias va converger, si solmen li interlinguistic
problema va esser investigat secun consequent scientific principies, sin
prejudicies e personal interesses. Prof. Tallgren critica Novial e
rejecte li «simplificationes» de ti lingue, queles apare le tro
complicat e ne international. «Yo declara quam mi crede, que to quo on
deve ante omnicos serchar in li vocabularium international es li
possibilitá mantener to quo li lingues national ja oferta nos de
internationalitá. Por ti scop on posse e deve sacrificar mem li ideale
del consequentie e regularitá, si necessi.» Li cardinal objection de
prof. Jespersen contra Occidental -- t.e. que Occidental vell presuposir
conossentie de plur national lingues -- posse esser, secun li opinion de
prof. Tallgren, con egal jure fat contra Novial. -- Li autor inclina al
neolatinisme, ma desira in vice de Latino sine Flexione un Latino
_non_ sine Flexione, quel tamen, si it va esser constructet secun
principies actualisant e ne arcaisant, va esser un lingue simil a nor
Occidental o al Mundolingue de Lott. Omni vias ducte a Roma.

A.Z.R.

UN MANUALE DE 25 LINGUES. Li editoría Sidgwick & Jackson in London, 44
Museum Street, ha editet un tre interessant e excellent libre:
«Lyall's Guide to the Languages of Europe», contenent curt
grammatical introduction e modern, util fraseologie a sequent 25 lingues
(inclusiv angles 26): francés, italian, hispan, portugalés, ruman,
german, hollandés, sved, dan, norvegic, russ, polonés, tchec, serb,
bulgar, hungar, finn, eston, letton, lituan, grec, albanés, turc, arabic
e -- Esperanto (!), 370 pag., pr. 5/-. It es vermen astonant, quant util
informationes on posse reciver ex ti relativmen micri libre. It apare
acuratmen elaborat de competent specialistes de chascun lingue, e li
dates sembla esser partú autentic e corect -- rar coses in simil ovres
poliglottic. Ti guide es naturalmen de grandissim interesse e utilitá
por omni interlinguistes, e it resta a desirar, que li fraseologie vell
esser traductet anc in Occidental.   A.Z.R.

NORDISK FAMILJEBOK, li maxim grand sved enciclopide, contene in su nov
edition un inserte anc pri Occidental, con specimen de textu, detallies
ex li grammatica, mention pri nor Union e Cosmoglotta, curt
bibliografie, etc.   A.Z.R.

PLEN LEXICO RUSS-OCCIDENTAL, ca. 700 pag., es in preparation per nor
coidealist sr A. Kofman, Odessa, li conosset veteran inter
interlinguistes. Pro ti grandiós labor -- nor sinceri gratitá e
admiration!   A.Z.R.

// XXX NOTE: ci esset li marca original de págine -46-

// Extract de Occidental-litteratura {{{2
=== Extract de Occidental-litteratura

(Li precies es indicat in Sviss francs.)

- K{dot} JANOTTA: Leitfaden der Weltsprache Occidental (Lehrgang,
  Lesestücke u{dot} ausführliches Wörterverzeichnis
  Occidental-Deutsch), Stuttgart 1931.  1,10.
- E{dot} PIGAL, A. Z. RAMSTEDT, E. v. WAHL, u. a.: Occidental, die
  Weltsprache (Einführung, Begründung, Lehrkursus, Lesestücke,
  Häufigkei!swörterverzeichnis Occidental-Deutsch u.
  Deutsch-Occidental), Stuttgart 1930. 256 pag., gebunden 8,80,
  brosch. 6,00.
- J{dot} GÄR: Wörterbuch Deutsch-Occidental (mit Vorwort von E. v.
  Wahl u.  kurzer Grammatik), Tallinn 1928, 22-460 pag. 4,00.
- E{dot} v. WAHL: Radicariutn directiv del lingue international
  Occidental in 8 lingues (Occidental-G-A-F-H-1-P-Sv-R), Tallinn 1925,
  178 pag. 4,00.
- L{dot} M. de GUESNET:. L'Occidental, langue d'intercomprehension
  immediate (origine, principes, grammaire), Paris 1928, 16 pag. 0,25.
- L{dot} M. de GUESNET: Manual de Conversation e Correspondentie,
  Paris 1928, 16 pag. 0,50.
- R{dot} BERGER: Cours complet (Grammaire et exercises),
  Chapelle-Vaud, 70 pag., 0,50.
- R{dot} BERGER: Dictionaire Francais-occidental Chapelle-Vaud, 1929,
  315 pag., 3,00.
- E{dot} BIDDLE: The problem of an international language and its
  solution in Occidental, the language of international words, Wien
  1928, 8 pag.  0,60.
- E{dot} BIDDLE: curs de Occidental, Chape11e-Vaud, 16 pag. 0,60.
- C{dot} E. SJÖSTEDT: Occidental, de internationella ordens språk
  (principer, grammatik, textprov), Helsingfors 1928, 8 pag. O,40.
- E{dot} SJÖSTEDT: Dubbel Occidental-Ordbok, Uppsala 1930, 98 pag.
  2,00.
- B{dot} BLOMÉ: Lärobok i Occidental, Uppsala 1930, 72 pag., 2,00.
- BLOME: Korrespondenskurs i Occidental, 5 lettres, 10 pag. B. 0,30.
- W{dot} von SYDOW: Occidental eller Esperanto, 20 pag. 0,50.
- O{dot} MULTIS: Problem reci mezinárodní, Brno 1928, 24 pag., 0,50.
- J{dot} A. KAJŠ: Ucebnice pro samoulcy, Brno 1926, 32 pag., 0,50.

// Bell litteratura {{{3
==== Bell litteratura

- R{dot} ROLLAND: Europa e Asia, con vocabularium, (Collection Ovre
  1). 0,60.
- K{dot} BALMONT: U es mi hem? (Ovre 2), 0,60.
- R{dot} N. COUDENHOVE-KALERGI: Heróe e Santo. (Ovre 3). 0,75.
- E{dot} A. POE: Un descense in Maelstrom. (Ovre 4). 0,60.
- T{dot} G. MASARYK: Democratie e Humanitá. (Ovre 5). 0,45.
- E{dot} de AMICIS: Manuel Menandez. (Ovre 6). 0,60.
- GUILBERT-DEMINGER: Vocabularium Occidental-FAG (por li tomes 1-6 de
  Ovre).  0,75.
- E{dot} M. DOSTOIEVSKI: Li Grand Inquisitor. (Colection Ovre 8),
- RABINDRANATH THAKUR (Tagore): Nationalism in Occidente, Tábor 1926.
  1,00.
- R{dot} N. COUDENHOVE-kALERGI: Paneuropan Manifest, Vienna 1926.
  1,00.

// XXX NOTE: ci esset li marca original de págine -47-

Li litteratura de Occidental posse esser comendat, contra anterior
payament, del
Central Oficie de Occidental Union, Ehamgasse 40, Wien XI,
o del maxim multes de sequent
Informatores de Occidental:

- ANGLIA: Gerald A. Moore, 32 Cleveland Square, London W. 2.
- AUSTRIA: Occidental Societé Cosmoglotta, President Dr, Hans Homolka,
  233 a/12 Heiligenstädter str., Wien XlX/2.
- BALTICA: E. v. Wahl, Eha 10, Tallinn-Reval, Estonia.
- CENTRAL AMERICA, Miguel Palomarez, Santiago de Puriscal, Costa Rica.
- DANIA: Jan Casse, Willemoesgade 23, Köbenhavn.
- FINLAND: A. Z. Ramstedt, Fiskartorget 1, Helsingfors.
- FRANCIA: Frances Occidental 83 rue Rochechouart, Paris IX.
- GERMANIA: Deutscher Occidental-Bund, am Römerturm 13, Köln. Walter
  Karch, Klarastr. 20, Leipzig W. 32.
- HOLLAND: Marius den Outer, Maaskade 142 B, Rotterdam.
- HUNGARIA: Comte Dr. Ernst v. Zichy, Acs, Komarom.
- SUD-AMERICA: Th. L. Krebs, Colegio Vic. Rocafuerte, Guayquil,
  Ecuador.
- SVEDIA: Svenska Occidental Förbundet, Box 171, Stockholm 1.
- SVISSIA: Sviss Association por Occidental, Chapelle, Vaud.
- TCHECOSLOVACIA: Federali, Wilsonova 11, Brno 12.
- U{dot} S. A.: The Ferguson Press, 125 E. Chestnut Street,
  Jeffersonville (Indiania).
- U{dot} S. S. R.: A. Kofman, UI. Franz Mehring. 34, kv. 9, Odessa.
- YUGOSLAVIA: Ivan Locnikar, Selnica ob Dravi, pri Mariboru.
- // XXX FIXED: Confirmar: «Selnica 0b» --> «Selnica ob» in supra.

// Occidental-Jurnales {{{3
==== Occidental-Jurnales

- COSMOGLOTTA 1932: Precie 2 sved cor. o li equivalent in altri
  valutas secun current curs. Ti qui misse li duplic abonnament recive
  3 ex. Ples payar per postmandate o banknotes o chec in lettre
  registrat (recomandat) al administration. Por payamentes posse esser
  usat anc li sequent post-chec-contos: Austria: Wien B-84 868
  (Occidental-Union, Ehamgasse 40, Wien XI); Francia: Paris 26 437
  (L{dot} M{dot} de Guesnet, 83 rue Rochechouart, Paris IX); Germania:
  Berlin 1562.51 (Cosmoglotta, Box 171, Stockholm, Svedia); Svissia:
  Il 1969 (Fred Lagnel, Chapelle, Vd); Svedia e altri landes:
  Stockholm 53858 (Cosmoglotta, Box 171, Stockholm).
- HELVETIA. Organ del Sviss Association por Occidental. Red. Rie
  Berger, Morges, Svissia; Adm.: F. Lagnel. Chapelle-Vaud, Svissia.
  Annual abonnament: 2 sviss frcs, in extrania 2,50 sv. frcs.
- OCCIDENTAL, Oficial organ del Association por International
  Servicie.  Red e. Adm.: Jan A. Kajš, Brno XII. Tchecoslovacia.
  Annual abonnament in Tchecoslovacia, Austria, Polonia e Yugoslavia
  12 KC, in omni altri landes 13 KC.

// Subventiones a Cosmoglotta {{{2
=== Subventiones a Cosmoglotta

Gerald A. Moore 10 pounds, A. Haldin 50 sv.
cor., Sviss Association por
Occidental 25 sv. fr.

Cordial mersías!

[.center]
****
Edvard Rydahls Boktryckeri, Stockholm 1932
****

// Cosmoglotta A 83 (1932-07/08) {{{1
== Cosmoglotta A 83 (1932-07/08)

Oficial organ bimensual del Occidental-Union

Consacrat al developation, propaganda e aplication de

LINGUE INTERNATIONAL OCCIDENTAL

REDACTION (manuscrites, printates de exchange e por recension):

A{dot} Z RAMSTEDT, 1, Helsingfors, Finland.

ADMINISTRATION (abonnamentes, subventiones, expedition de Cosmoglotta):

COSMOGLOTTA, Box 171, Stockholm, Svedia. (Post-chec-conto 53{nbsp}868)

Annu XI N:o 4 Julí-August 1932  (Numeró 83)

// Li fontes del lingue international {{{2
=== Li fontes del lingue international

[.author]
De Dr Henri Frei, Bellegarde (Ain), Francia.

Respondent a un invitation amabil del redactor de ti revúe, yo vell
voler exposir brevi quelc idés de un linguist pri li relationes inter
linguistica e interlinguistica.

In oposition a lingues tro artificial, quam esperanto e ido, on accepta
hodie sempre plu li idé que un lingue international ne deve esser
constructet in vitro ma in vivo, a saver con li elementes ja
international del idiomas national. Si li resultates de ti metode plu
natural difere malgré to -- ples comparar p.e. novial e occidental -- it
es sin dúbit proque ti elementes, benque international, es tre divers de
natura e que on deve far un selection inter les.

==== I

In mi response al question circulari emisset per li Comité del Duesim
Congress International de Linguistes, yo ha proposit, pri li elementes
international, de far un distinction inter tradition e novation (vide li
librette del _Propositions del Congress_, Genève 1931, p. 51):

// XXX NOTE: ci esset li marca original de págine -49-

____
Omni lingue presenta un cert proportion de elementes traditional,
ligat del témpore passat, e de elementes progresset, queles regarda vers
li future… Un lingue international essente destinat, in li spíritu de
su creator e de su partisanes, por servir quam instrument precipue al
civilisation international de deman, it es logic admisser que un tal
lingue, constructet con auxilie del materiales furnit per li lingues
national, vell dever prender ex ili ne lor elementes traditional,
condamnat a desaparir bentost o tard, ma lor elementes progresset.
____

Li tri principal interlinguistes de nu sembla in acord adminim pri ti
punctu. O. Jespersen scri: «Progreso in national lingues ha omnilok
dukte vers simpli e analiti formes: tum deve es li gidanti prinsipe in
konstruktione de interlingue. E naturalim tali lingue pove e deve es min
komplikat kam even li maxim progreset naturlingue.» (_Novial Lexike_,
1930, 18). Secun G. Peano, li lingue international deve esser in teorie
un lingue sin grammatica, i.e. in praxi un lingue con morfologie
reductet ad un gradu minim. E. de Wahl opine que «li lingue
international hodie deve esser adminim egal evoluet quam anglés e si
possibil ancor plu.» (Cosmoglotta 8/1929, 221).

==== II

Esque ti scop teoric es conform a to quo li evolution del lingues
national doce? Yo pensa que li similanties de lexico e de sintax in li
Occidente de hodie debe plu ad innovationes quam al orígine comun de nor
lingues.

// NOTE: li marca original de págine -50- esset in li sequent
// paragraf:

// XXX TODO 2023-04-07: It sembla que "Il" significa "Interlingua
// (de Peano)"; "N" es clar "Novial" e "O" es "Occidental":

Un exemple ex li lexico va instructer nos. Li majoritá del nómines
queles designa li «ocul» in li idiomas indoeuropan es retroductibil a
un old radic {asterisk}oqu-: D _Auge_, E _eye_, F _oeil_ (pl. _yeux_),
I _occhio_, R _oko_
(pl. _oc'i_), Sp _ojo_. Ma li parentitá de ti vocabules have un valore por
li sol historico, e li interlinguist desirant electer ex formes tam
diferent de ortografie e pronunciation un medie international vell esser
tre embarassat. Felicimen, ultra ti vocabules, queles resulta de un long
evolution, omni lingues indicat possede derivates prendet direct ex
familie del substantive latin _oculus_: D _Okular-_, _Okulist_, E _ocular_,
_oculist_, F _oculaire_, _oculiste_, I _oculare_, _oculista_,
R _okulist_, Sp _ocular_, _oculista_, e yo comprende que li interlinguistes
funda se sur ti base international e modern, benque latin, por formar li
major parte del vocabularium: Il _oculo_, N _okule_, O _ocul_.footnote:[Semblantmen
li abreviation «Il» del autor significa «Interlingua» (i.e. Latine
sine Flexione); «N» es «Novial» e «O» es «Occidental». Note del editor
digital.] Ti exemple, quel
on vell posser multiplicar, monstra que li internationalitá de nor
lingues reposa mult plu sur «extrates» (D _Lehnwörter_, E _loanwords_, F
_emprunts_) ex li latin quam sur li filiation genealogic.

Pri li semantica e li sintax del lingues europan, on ha descrit desde
long témpore lor caracter plu e plu international. Secun un frace sovent
reproductet del slavist Fr. Miklosich, «ein gewisser, man möchte sagen
Europäismus, strebt die Sprachen der an der Kultur teilnehmenden Völker
Europas wie zu einem Idiom zu vereinigen». On pensa pri factes quam li
supression del génere, del dual, del declination e del congruentie, li
substitution de témpores composit al témpores simplic, li creation del
articul e del prepositiones, li institution gradual de un sequentie fix
del vocabules secun li formul determinat + determinant, li organisation
de un vocabularium abstract apt al usu scientific. Ti tendenties, queles
es quasi comun al lingues indoeuropan de hodie e directe les vers li
antipodes de lor orígine, lontan de resultar del filiation ex un sam
idioma, es ligat al principies del «extract» (D _Entlehnung_, E
_borrowing_, F _emprunt_) e del «poligenese»footnote:[Ti término es
usat per W. Havers, Handbuch der erklärenden Syntax, Heidelberg 1931,
§ 115; H. Schuchardt dit in li sam sensu «ungeschichtliche oder
elementare Verwandtschaft».]; on explica li un e precipue li altre
quam li emanation de un specie de mentalitá occidental comun.

'''

Li obligation essential del linguist, qui vole colaborar con li
interlinguist, consiste in li sercha e li studie del casus de
convergentie inter li caracteres international e li caracteres
progresset del idiomas. In fact, li elementes international, queles
figura in li lingues national, merita li atention del interlinguist
solmen si ili es de tip progresset.

// XXX NOTE: ci esset li marca original de págine -51-

// Professor Giuseppe Peano {cross} {{{2
=== Professor Giuseppe Peano {cross}

Noi recive li trist information, que li conosset matematico e
interlinguist, professor Giuseppe Peano, ne es plu inter li viventes. Il
morit subitmen li 20-m april e su sepultura eventet li 22-111 april
hoannu, con solemni participation de colegos e studiantes del universitá
de Torino, u il hat esset professor de calcul ínfinitesimal. Il esset
nascet in Cuneo in 1858, studiat in li universitá de Torino e recivet ta
li titul de doctor de matematica in 1880, esset nominat professor in li
Academie de Artilleríe in 1887 e professor in li universitá de Torino in
1890.

Prof. Peano esset un del maxim celebri matematicos de su témpore,
venerat in li tot scientific munde, autor de doct ovres e membre de mult
scientific societés. Hante scrit su unesim ovres in Latin, il constatat
li desfacilitá usar li classic lingue in li modern scientie, e in 1903
il publicat corageosimen in su «Revista de Mathematica» un project de
simplificat Latin, nominat Latino sine Flexione, per quel il fat su
nómine ínobliviabil in li historie del interlinguistica. In 1908
Academia pro Interlingua nominat le socio e presidente del Academia, e
ti function il ocupat til su recent morte. In 1915 prof. Peano publicat
su «Vocabulario commune ad latino-italiano-francais-english-deutsch»
XXXII pag. e 650 colonnes, un grandios ovre, quel sol vell har meritet
immortal fame al
autor. 14{nbsp}000 vocabules international es explicat concernent
signification e orígine, con derivates in 5-10 lingues Europan.

Prof. Peano esset li central person del Academia pro Interlingua, ne
solmen pro su offcie, ma pro su ampli conossenties linguistic e su
admirabil personal qualitás, quo causat que multes con fieritá nominat
se su disciples e omnes admirat e venerat le pro su tolerantie e
perseverantie por li idé
interlinguistic. E in li discussiones il nequande perdit su dignitá e su
urbanitá -- un cos tre rar inter interlinguistes, Durant du
decennies su idés ha esset dominant inter li membres del Academia pro
Interlingua, quel nu ha perdit su ductor e maestro. Ma anc li tot
interlinguistica ha perdit un de su
grand personalitás e nor comun idé un de su nobil pioneros.

// XXX NOTE: ci esset li marca original de págine -52-

// Derivation artificial o natural! {{{2
=== Derivation artificial o natural!

Nor maxim sanct doctrines es solmen nor maxim secret desires.

Un tre profund studie e experientie del lingues ne es necessi por posser
constatar, que it es impossibil por sempre e por omni casus («sin
exceptiones») determinar li relation inter
nómines e verbes, derivat de ili. To concerne li talmen nominat direct
derivation (per -a- e -i- quam tematic vocales) e li t. n. índirect
derivation (per varie special suffixes: -isar, -ificar, etc.). On posse
constatar li general tendentie del signification in un cert periode.

To es constatabil factes ne solmen in omni natural ma anc in omni
artificial interlingues. Assertiones que li denominal derivation de
verbes vell esser in un cert interlingue rigorosimen definit, sin
exceptiones, es causat sive de ínsuficent conossentie o practica in li
interlingue, sive de self-deception: pia desideria -- pia fraus.

Li factes es li sam concernent deverbal derivation de substantives o
adjectives. Li cause, proquo on have un cert derivate de un verb con un
cert signification, depende in fine de tradition, usu, historie. Anc in
li artificial lingues. Mem un tal mecanic lingue quam Esperanto es, in
su ver quintessentie, dependent de Europan tradition, quam ha constatat
E{dot} Drezen in su «Skizoj pri teorio de Esperanto», In li creatori
evolution de un lingue on posse inregistrar e utilisar cert directiones:
li verbal tema es usat por designar un momentan action, derivates per un
sufix por frequentativ action, etc. Ma li vive es capriciós. It es e
resta un reva, que un sufix vell posser esser usat sempre por un, fix
sense, sin exceptiones.

// XXX NOTE: li marca original de págine -53- esset in li sequent
// paragraf:

Qui crede ancor que un aprioric interlingue va esser possibil
introducter? Esque noi omnes ne es adherentes de aposterioric sistemas?
Ma pro quo omnes ne posse esser consequent? Pro quo ne confesser, que
sin li existentie del pret, benque latent, grand international
vocabularium (li material base
del interlingue) it vell esser un utopic reva introducter un artificial
interlingue? It es un fatal ínconsequentie acceptar in principie
international paroles, ma in li grammatica introducter un artificial
derivation pro inventet principies, queles
les ne apartene al linguistica, ma forsan al matematica, fisica o deos
save a quel scientie. Li interlingue recive gratis e franco un enorm
masse de pret paroles, pret derivates, con fixat derivation, usat ja
durant millennies del maxim cultural nationes del munde. Esque on posse
reciver un
plu bell don? Ti don es li fundatori capitale por nor interprense. Si on
vole esser prudent, on deve conservar e augmentar it, e nequande
destructer e annihilar it. It es clar, que li international derivation
have plu grand real valore quam speculatori parol-fabricates de cert
individues, e it es
evident, que li regules del derivation del interlingue va esser
essentialmen explicativ. On vade de form a notion, ne de notion a form.
Li form es lu sol material in un lingue -- notion posse esser tam elusiv
quam «das Ding an sich» de Kant.

Un exemple pri to qualmen on _ne_ deve acter:

Ido acceptat AMAR quam verb, ma rejectet AMORE quam verbal substantive,
benque ambi have li sam jure de civitá in un international lingue. Ma
prof. Couturat imaginat, que il posse esser creator de un absolut
regulari, logic derivation e pro to il principialmen despreciat tal
«duplic radicas». Nam
il ne posset comprender, pro quo on have AMAR AMORE, ma ne ODIAR-ODIORE.
Il decretat: AMAR-AMO, ODIAR-ODIO, e pensat que il hat fat un genial
decovrition. Ma bentost li expulset AMORE insinuat se in Ido. On
acceptat it separat quam nov «radica» e dat a it un absolut arbitrari
rol. On decretat: AMORO es derivat de AMORAR, a quel on dat un imaginat
signification: AMORAR es «amar quam mann e fémina», AMAR es «amar in
general»… It esset solmen consequent, que on nominat li hispan
lingue «ínlogic, caotic», proque it permisse un tal expression quam
«EL AMOR DE DIOS»…

Nu, quo on ha ganiat per li sistema de Couturat? Totalmen ínutil, fals
complicationes.

// XXX NOTE: li marca original de págine -54- esset in li sequent
// paragraf:

Un grand parte del popules de Europa e America ja save in ante, que li
verbal substantive de AMAR es AMORE. Ti qui ne save to, deve aprender,
p{dot} ex. ex un lexico. Il va aprender alquo ver e util. Ma provar
infortiar in li cerebres del homes, que AMORO significa e deve esser
usat solmen por
quasi un biologic amore inter mann e fémina, quam doce Ido, es un
interprense vanissim e stupidissim.

It es un psicologic e pedagogic errore creder, que chascun hom -- e
specialmen, quam on asserte, li íneducat hom vell esser capabil self
derivar denominal verbes e deverbal nómines, corect e sin hesita, durant
que il parla. Tal miraculos hom, quel vell posser pensar, parlar e
derivar in li sam moment, ne existe. It es evident, que il deve har
esset ja in ante, familiari con li derivate por esser capabil usar it in
immediat, subconscient maniere. Nu, pro quo ne aprender un corect
derivate in vice de un utopic humbug-fabricate?

It ne es ver asserter, que li international derivation es un Cáos. O no!
It es sovente grandiosmen regulari. Ples comparar: signe, signette,
signal, signar, significar, signification, assignar, consignar,
designar, assignation, consignator, etc. etc. Si on vole regularitá --
ili es regulari; si on vole naturalitá ili es natural.

Pro quo do ne acceptar e usar li existent international paroles? Pro li
«genial» principies de (Couturat pri «logikaleso, unasenceso e
renversebleso» o li principies de Saussure pri «necessitá e
suficentie»? Tal principies ne merite plu quam un ride. Sur li mercates
on vendi les per un obol por li dozen.

[.author]
A.Z{dot}R{dot}

// Li diné del presidente {{{2
=== Li diné del presidente

Un american deputate del congress retornat a su hem-cité e racontat a su
admirant electores pri li miracules in li grand capital cité. Il ne
posset suficent laudar li fin «ton» quel dominat ta.

«A quel clocca on dinea ta?» on questionat le.

«It es tre different, secun li nobiless. Ordinari homes, quam vu, dinea
a clocca un; plu decent homes dinea a clocca tri; noi, membres del
congress, dinea a clocca quar, li senate ne manj ante clocca
quin.»

«Nu, e quande dinea li presidente?»

«Li presidente?» exclamat li heró e meditat durant un moment por
mesurar li granditá del distantie, «li presidente, yes, il dinea in li
sequent die.»   Trad. E. B.

Null impediment.

Oncle; «Nu, Lotta, pro quo tu ne ha maritat ancor?»

Lotta: «Mi papá di que yo es ancor tro stupid por tal coses.»

Oncle: «Qualmen? Stupiditá es null impediment por maritage.»

// XXX NOTE: ci esset li marca original de págine -55-

// Argumentes sempre actual {{{2
=== Argumentes sempre actual

Foliettante li unesim revúe de dr Zamenhof «La Esperantisto» noi es
surprisat constatar, que Esperanto trovat se, in li comense de su vive,
vis-a-vis Volapük exactmen in li sam situation quam hodie Occidental
vis-a-vis Esperanto. It va suficer substituer li nómines de Volapük e
Esperanto per tis de Esperanto e Occidental respectivmen, sin changear
quocunc altri; talmen on obtene un complet refutation, signat
«Zamenhof» del «objectiones e criticas», queles li esperantistes fa
hodie publicmen contra nor movement.

[.author]
Ric Berger

Extracte, traductet de Esperanto a Occidental, de un articul quel aparit in «La
Esperantisto» 1 nov. 1889 e esset intitulat: «Esperanto kaj Volapük»:

[quote, Dr Zamenhof]
____

Volapük ne es li sol prova crear un lingue international. Esset mult
provas ante Volapük e pos it… Specialmen mal esset li fate del
sistemas, queles nascet pos Volapük. Nam omni idealistes, queles li idé
self hat atraet, ja esset volapükisat e pro to ne solmen ne subtenet li
nov sistemas, ma in contrari, in li interesse de «un lingue por li tot
homanité», ili efortiat ruinar omni nov sistemas…

U Esperanto in su témpore hat incontrat ínamicos, ta anc li nov sistemas
incontrat li sam ínamicos, mem plu obstinat, nam li «nascentie constant
de nov lingues international» furnit ancor plu mult nutriment a lor
rision: e u Esperanto hat incontrat amicos ta li nov sistemas strax
incontrat ínamicos, e mem ínamicos ne passiv, ma efortiant positivmen
destructer les. Do u ili posset trovar amicos? Presc in null locos.

Tal esset li desfavorabil circumstanties, inter queles devet presentar
se al publicum li lingue Esperanto. Malgré que li tot camp versimilmen
esset ja ocupat e ne restat loco u trovar partisanes, li lingue
Esperanto bentost recivet multissim amicos, de queles li númere
constantmen e sin halta cresce. Mult índiferentes, qui ne volet saver
alquo pri Volapük e semblat perdit eternimen por li lingue
international, devenit calid amicos del lingue Esperanto, nam ili videt
que it esset lingue realmen practic.

// XXX NOTE: li marca original de págine -56- esset in li sequent
// paragraf:

Mult altri influent volapükistes, qui es ligat con Volapük e ne have li
corage transear sur nor látere publicmen, confesset me, que ili vide in
Esperanto li sol e maxim bon
via por atinger nor scop, e ili tre bon coresponde in li lingue.

Ma un grand parte del volapükistes til nu vide ancor in li lingue
Esperanto un ínamico, contra quel on deve combatter per omni forties.
Presc omni ti seniores til nu ne have alcun idé pri li lingue Esperanto
e pri su scopes, nam con obstination fanatic, ili til nu ne volet mem
traleer mi librettes.

Si yo vell voler ci parlar con ti persones, mi paroles, naturalmen, vell
esser perdit, nam ti homes con sant terrore vell cluder lor oreles. Ma
it existe inter li volapükistes anc tal persones, qui ne cludet li
ocules por li nov movement; li lingue Esperanto es conosset a ili, ma
tamen ili vole restar fidel a Volapük til li fine. Ili es convictet que
li introduction de nov sistema, quantcunc bon it vell esser, vell metter
in dangere li tot future de nor idé, e con dolore in li cordie ili
regarda omni passus adavan del lingue Esperanto.

«Concordia res parvae crescunt, discordia maximae dilabuntur» ili
repeti sur chascun passu. Ne comprendente pro quo a nor látere transea
mult volapükistes, qui ante ne long mem fanaticmen stat quam mur contra
omni nov sistema, ili con terrore vide in ti ci «ínconstantie» li fine
de nor afere…

Seniores! Unanimitá es tre laudabil cose, ma it ne deve esser ciec, nam
tande it es simplicmen obstination e da resultates tot altri. Li frase
pri «concordie» per se self es tre bell e tre bon, ma un sol frase ne
ducte a lu bon; e si vu decide ear unanim sur alcun via, regarda ante
omnicos, esque li via ne escarta vos de vor scop, in vice de ducter vos
a it…

____

// Un fals medico {{{2
=== Un fals medico

Un viagero devenit malad in un hotel e fat vocar un medico. Il jacet sol
in su chambre, quande un mann intrat.

«Esque vu es li doctor?» li viagero questionat.

«Yes, quel es li cose con vos?»

«Yo es tre malad.»

«Esque vu ne posse vader?»

«No.»

«Qualmen, mem ne in li chambre?»

«No, yo ne posse levar me.»

«To es tre convenibil», li strangero dit, prendet li horloge e li
portamoné del viagero e departet.

// XXX NOTE: ci esset li marca original de págine -57-

// Etimologic reflectiones III. Romanes, Slaves e Germanes {{{2
=== Etimologic reflectiones III. Romanes, Slaves e Germanes

Li 3 maxim important linguistic gruppes de Europa porta quam conosset li
rubricat nómines.

It es evident, que Roman es derivat de Roma, ma quo Roma significa,
nequi save. Si on divina, que it es un Etrurian parol, on solmen
substitue ún enigma per un altri.

Slav es in contrari clar. It es derivat del parol «slovo» {equals} parol.
Slavic-parlant nationes nomina se self sloviane, slovaki, sloveni o
alquo simil, e extranes niemtsyi, de niemoi {equals} mut. Secun li opinion de
primitiv homes solmen ili self posse parlar corect, a altres manca ti
capacitá, ili es mut. In li Russ lingue niemets es usat por designar in
nor témpore Germanes, ma ancor hodie on posse audir Russ paisanes
nominar omni strangeres -- niemtsyi, sam quam li Grecos parlat pri
bar-bar-oi.

Quo significa German es un question, quel ha esset mult discusset. Cert
linguistes vole explicar it quam originalmen Celtic parol (de garm =
cri, o de gair {equals} vicin), ma on ne save, esque Celtes talmen caracterisat
su vicines. Altri linguistes deriva it de Germanic parol (ger {equals} lans, o
wer -- guerre, o mem de un indoeuropan parol cognat con G. warm e Gr.
thermos, proque calid fontes existe in West-Rhenania!). Li un de ti
explicationes posse esser tam bon, t.e. tam íncredibil, quam li altri.

// XXX NOTE: li marca original de págine -58- esset in li sequent
// paragraf:

Li maxim inteligent explication sembla esser ti: German es un Latin
parol, quel significa -- exactmen L germanus, F germain (cousin germain),
G Verwandter, A kinsman, H hermano {equals} fratre, etc. It es conosset, que
primitiv popules ne have historic nómines, ma nomina se self sovente
simplicmen p.ex. noi, nor propri popul, e in fact du potent Germanic
popules nominat se talmen: li sveves (G Schwaben) e li sviones (Sv
svear). Li unesim síllabe de ti paroles es {equals} L sui. In li Russ lingue on
ancor hodie nomina li propri membres de su familie, su village, su
tribe, a quel li individue apartene, «svoyi», e it es facilmen
explicabil, que ti tre antiqui, proto-indoeuropan usu hat restat che
Germanic tribes. In un tre
interessant libre (Die Germanen, München 1917) Dr BIRT presenta numerosi
fort argumentes in favor al suposition, que li Romanes simplicmen
traductet li parol, per quel li unesim conosset Germanes nominat se
self, per li Latin germanus.

[.author]
A.Z.R.

// Du criticas de Occidental {{{2
=== Du criticas de Occidental

Li Esperanto-organ «Literatura Mondo» de februar 1932 contene un
articul de Br. Migliorini, Roma, «La akcento en Esperanto kaj en
Occidental», in quel li estimat professor vole monstrar, que Esperanto es
superior a Occidental pro su unic regul de accentuation. It es natural, que li
judicie va esser tal, si on regarda Occidental secun li ideologie de Zamenhof,
quel sr M. sembla ancor acceptar quam li sol existent e ultim parol del
interlinguistica. A qual absurditás ducte tal position, noi vide ex li
assertion de M., que il ne save qualmen pronunciar li Occidental-parol
«caut», proque manca li Esperanto-signe sur u… Noi pensa, que un mann
sur li strade de Roma vell posser leer li parol (in Italian cauto) plu
facil quam li professor-esperantist. In fact, li munde e Italia ne es
inhabitat de esperantistes.

Prof. Migliorini vell far a Occidental e al interlinguistica un bon servicie,
si il vell criticar Occidental de vidpunctu Italian e colaborar por far it plu
facil por Italianos e plu international. Un critica tra
Esperanto-goggles es sin valore por omnes. Li esperantistes ne deve
ignorar, que occidentalistes totmen ne accepta li esperantistic
ideologie pri mecanic regularitá. On posse e deve posir plu alt e plu
important postulationes pri li interlingue.

Li nov suplement de «Heroldo de Esperanto»: «Lingva Kritiko» ha
contenet un plu ampli critica de Occidental, ma anc contra ti critico
(pseudonim: «Esplorinto») on deve far li sam general remarca quam
contra prof. M. Excerper quelc paroles ex li lexico de Gär (quel adver
esset mal redactet) e judicar pro absentie de accentual signes,
print-erras, etc. noi ne pensa un corect metode. Lu important es
naturalmen li intern sistema e li extern aptitá de un interlingue.

// XXX NOTE: ci esset li marca original de págine -59-

Li critico constata li existentie de un masse de duplic formes in li
lexico de Occidental. To es ver e depende o del índecisivitá del redactor del
lexico, o del yun etá del lingue, ergo un defect, quel va desaparir
gradualmen. Ma qualmen sta li cose in Esperanto? Li jurnale «Lingva
Kritiko» es ya editet exclusivmen por discusser li enorm masse de
duplic formes e paroles in Esperanto. Li critico trova in li jurnale
discussiones pri: malarmo, malarmado, malarmigado, senarmigo,
senarmiligo, etc. T.e., un esperantist posse hesitar inter 5-10
Esperanto-paroles por un expression. (In Occidental on di: desarmament).

Un part del remarcas de sr. Esplorinto es rect (li consonantes l' e n'
es evitat del majorité del occidentalistes, li desfacil diferenties
inter z e zz, inter -men e -li es discusset de ili, li expression «fe
amar» es presc nequande usat), altri remarcas es ínjust (pro quo
asserter que ne existe diftongs in Occidental?). Li maxim mult remarcas contra
li vocabularium sembla esser causat de miscomprension, e li critico
vell har consultat un occidentalist, il vell har recivet li necessi
explicationes. Li manca de loc ne permisse nos tractar detallies.

// XXX FIXED: «oportunan secnos» -> «oportunan sencon»

// XXX FIXED: «takton kaj secon de stilo» -->
// «takton kaj sencon de stilo»

Maxim interessant es li 4 postulationes, queles li critico posi a un bon
interlingue. Noi cita: «Traserĉi la nacilingvajn vortarojn kaj komputi
la nombron de la lingvoj (laŭ la ofte misuzita formulo DEFIRS) tute ne
sufiĉas; oni devas 1. zorge eltrovi en kiaj sferoj aŭ fakoj la koncerna
esprimo troviĝas; 2. post bona konsidero elekti la plej oportunan
sencon, ĉar la internaciaj vortoj estas tre ofte embuskoj kaj
faligiloj; 3. eviti la enmeton de embarasanta nombro de sinonimoj aŭ de
nur nuancete malsimilaj radikvortoj; 4. elektante kiel plej internacian
bazon la latinidajn lingvojn, oni nepre devas montri takton kaj sencon de
stilo…» Excellent programma. Ma qualmen explicar li enigma: si li
critico posi tal postulationes, pro quo il es adherent de Esperanto? Nam
Esperanto ya ne satisfa e nequande posse satisfar un de ili. In contrari li
naturalistes ja durant 40 annus ha sequet ti programma.

// XXX NOTE: li marca original de págine -60- esset in li sequent
// paragraf:

Adplu li critico asserte, que Esperanto es plu facil quam Occidental proque 1. it
es plu facil aprender e memorar un form in vice de du o tri. (Tre ver.
Quande Occidental ha plu stabilisat se,
it va esser fix, tant quant to es desirabil. Ma vide in Esperanto li afere
p.ex. pri «malarmado, senarmigo, etc.» Pro quo jettar lápides si on
sede sub vitre?) 2. Etsi li aprendente conosse li international paroles,
il ne save, esque e quande il posse usar les in Occidental. (Quo es to? Li
usation de international paroles es quasi automatic in Occidental. Ma qualmen
es li cose in Esperanto? Ta ili ya es «extran» paroles. Un excellent
investigation de ti question sr Esplorinto posse leer in li articul de
prof. Tallgren in Schola et Vita 1/2 1932.) 3. It es, secun li critico,
un avantage, que Esperanto have du lingues: un «esoteric», e un
«international». Il di, que li esperantistes posse joyar pri to, que
ili posse pruntar international paroles «ja constructet», sin que ili
deve timer «confusion in li sufixes». (Quel confusion existe in Occidental?
Null, li international sufixes es ya apropriat a Occidental)

// XXX TODO: Confirmar signes in cite ante «la tro rapidan», ja
// deletet:

To quo li critico nomina un avantage por Esperanto es ya in fact li
Achilles-talon de Esperanto. Li existentie de duplic formes e vocabules por un
ínfinite númere de expressiones, ducte Esperanto a cáos e anarchie. On besona
solmen leer p.ex. li 4 nrós de «Lingva Kritiko»… Noi cita ex ti
jurnale: «Envenas en la lingvo amaso de nenecesaj sinonimoj, malbone
elektitaj formoj, vortoj kiuj senutile, eĉ malutile, konkurencas kun
aliaj vortoj ktp.» (Stefano La Colla, L.K.). «la tro rapidan
kreskadon kaj ŝveliĝon de nia vortaro en kiu kuŝas efektiva danĝero,
kiun oni ne sukcesos forigi, simple alinomante la plidikiĝon
pliriĉigo.» (Prof. E. Grosjean-Maupin). Partú on lee desesperat
protestes contra li duplic radicas de Esperanto. Li un usa «esoteric»
paroles: almilitis, subaĉetis, libertempis, ŝanceliĝis, elregardis;
li altri «international» paroles: konkeras, koruptas, ferias, hezitas,
aspektas, quam constata sr H. Boucon in Lingva Kritiko. Li «absurda
lukso» existe, in fact, in Esperanto, e ne in Occidental quam asserte sr
Esplorinto, qui sembla ne har explorat Esperanto o leet li jurnale Lingva
Kritiko.

Proque in Occidental es usat solmen li international paroles, Occidental es pro to
plu economic quam Esperanto e in veritá superior a it. Ma Occidental es superior
anc de mult altri vidpunctus, queles ha esset mult vezes exposit in
Cosmoglotta.

[.author]
A.Z.R.

// XXX NOTE: ci esset li marca original de págine -61-

// Nor via es just {{{2
=== Nor via es just

[.author]
De prof. J. Podobsky, Bakov, Tchecoslovacia.

Ex li 2. nro (februar 1932) del tchec revúe «Nase rec» (Nor lingue),
consacrat al developation del lingue tchec, yo vole citar quelc passus,
queles posse interessar anc li interlinguistes e satisfa nor vispunctu.

// XXX TODO: Confirmar cite-signes in ti paragraf:

In li articul «Li beson del lingue supera li just logica» prof. Ferd.
Strejcek analisa mult exemples de tchec paroles e pruva, qualmen li
beson del lingue ha victoriat li just logica. Adminu un exemple: li
tchec parol «pohreb» (interrament, sepultura) significa originalmen
«posir un mort person in li terre». Ma hodie it significa anc «posir
un morit person in li petrin cripta, adiar li cadavre sur li garre e mem
li interrament per li foy (cremation)». Ma esque on posse «interrar»
per li foy? Certmen ne. Li beson del lingue superat li just logica. Il
cita anc li enunciation del eminent tchec lingues, prof. Josef Zubaty
(morit in annu passat): «In li lingue efecte li real visa psichic, ma
ne li rigid logica.»

Ancor un altri exemple: in un necrolog on posse leer, que li ultim
salutationes al morit expresset sr. X. Quo significa salutar? Desirar
chance e sanitá. (Ples comparar li signification de francés paroles:
salubre, sabruté, saluer, salut). Ma esque on posse desirar a un morit
chance e sanitá? E támen ti frase es bon comprendet.

Ancor altri exemples on posse leer in li articul mentionat; yo vole
alminu per ti ci du exemples dar un pruva, que li penas de cert
interlinguistes far li international lingue max logic possibil es van. Mult simil casus
on posse trovar in chascun lingue national.

Interessant por nos es anc li debatte pri li scrition del líttere x in
tchec lingue. Li unitari scrition de ti sones ancor ne existe. On scri
p.ex. foneticmen «prakse» ma etimologicmen «existence» (foneticmen
on ya vell scrir «egzi-»). Pprof. Jar. Dvoracek justmen di, que in li
líttere x on deve discerner duplic diferent valore fonetic: ks o gz; ma
li fonetic scrition gz sembla esser ínacustomat e mem monstruós. Il
proposi retornar al consequent usation del líttere x in paroles extran e
il motiva it anc per to que per li abolition del x noi vell alontanar
nos del maniere de scrition usual in latin, francés e german.

It es un nov pruva, que li fonetic scrition de Esperanto, Ido, Novial,
etc. ne es motivat e que li sol just solution existe in Occidental.

// XXX NOTE: ci esset li marca original de págine -62-

// XXX TODO: Confirmar «tchec.» o «tchec:»:

Interessant es anc li sequent paroles de prof. dr. Fr. Oberpfalcer ex li
debatte pri li corect tchec. «Nequi have li jure octroyar al lingue to,
quo ja ha morit in it. Qui observa li modern evolution del lingues, ti
deve venir al conossentie, que ili aproxima se in su maniere de
expression. Li sintaxe del hodial litterari grec es plu proxim al
sintaxe del lingue frances
quam al sintaxe del grec vulgari e, naturalmen, it distingue se ancor
plu mult del sintaxe del grec classic. It es li ínevitabil influentie
del cultura. Plu alt es li nivelle del cultura, plu grand es li
diferentie inter singul individues, ma li nationes aproxima se plu e
plu; in contrari sur li inferior gradus del civilisation singul
individues es plu proxim a un altri, ma inter li tribes, inter li
popules es abisses. Con ti ci subtil observation del hollandés linguist
van Ginneken consenti anc altri linguistes. On parla pri li nascentie
del europan mentalitá (Ch. Bally), pri li internationalitá in li lingues
(van Wijk) e sim. Anc ad in
li tchec lingue penetra tant plu mult europeismes quant viv es nor
participation in li international vita.»

Anc ti ci paroles confirma li just fundament del Occidental.

// Sententies de X. Chamford (1741-1794) {{{2
=== Sententies de X. Chamford (1741-1794)

Li vive es un maladie; li dorme veni chascun decisixesim hor e aporta
nos aleviation. Ma it es solmen un lenitive; li ver medicament es li
morte.

Li natura sembla utilisar li homes por su scopes, sin cuidar pri li
instrumentes, quel it usa, sam quam tirannos, queles expulse lor
auxiliatores, quande ili ha utilisat les.

Reputation: li privilegie esser conosset per homes, queles ne conosse
vos.

Amore: amabil follie. Ambition: dangeros follies.

Si li simies vell haver li talent del papagayes, con plesur on vell
electer les quam ministres.

Li societé consiste de du grand classes: tis, qui have plu manjage quam
apetite, e tis, qui have plu apetite quam manjage.

// XXX NOTE: li marca original de págine -63- esset in li sequent
// paragraf:

Li munde e li societé similea un biblioteca, in quel omnicos, in prim
visu, sembla esser in bonissim órdine, proque li libres es ordinat secun
li formate e grandore del volúmines,
ma in quel in veritá omnicos es in confusion, proque nullcos es ordinat
secun scienties, materies o autores.

Li natura ne ha dit: «Ne esse povri», e ancor minu: «Esse rich», ma
it voca me: «Esse índependent».

To quo yo ha apprendet yo plu ne memora. Lu micri quo yo ancor save, yo
ha conjectet.

Li amore es simil al epidemies: plu on time les, plu on va esser
contagiat per ili.

Un inamorat mann es un mann, qui prova esser plu amabil quam il posse;
pro to omni inamorat mannes es risibil.

// Comunication {{{2
=== Comunication

Yo ha composit un númer de manuscrites pri Occidental, queles yo vole
presentar a pluri interessates por corection e eventual print. Por ti
scope it es necessi copiar ti scrites; it
vell esser por me un grand afacilation, si quelc coidealistes vell far
tal copies per machine. Ergo si li un o altri letor vole auxiliar me, il
mey scrir me e indicar, quel lingues il comprende suficentmen (anc
artificial lingues) por posser copiar textus scrit in ili.

[.author]
Karl Janotta, Wien L Himmelpfortgasse 9.

// Invitation {{{2
=== Invitation

// XXX TODO: Confirmar ortografie:

Omni German visitatores del «Leipziger Messe» (autun-mercate de
Leipzig) es petit por un convenida occidentalistic ye li mardí (30.
august) clocca 8 in li hotel «Elstertal» (Leipzig-SchIeusig, Rödelstr,
tramvia 5 e 8, autobus A).

Occidental-club L., W. Karch, Leipzig-W. 32, Klarastr. 20.

// Cosmoglotta 1932 {{{2
=== Cosmoglotta 1932

Precie 2 sved cor. o li equivalent in altri valutas
secun current curs. Ti qui misse li duplic abonnament recive 3 ex. Ples
payar per postmandate o banknotes o chec in lettre registrat
(recomandat) al administration. Por payamentes posse esser usat anc li
sequent post-chec-contos: Austria: Wien B-84{nbsp}868 (Occidental-Union,
Ehamgasse 40, Wien XI); Francia: Paris 26{nbsp}437 (L. M. de Guesnet, 83 rue
Rochechouart, Paris IX); Germania: Berlin 1562.51 (Cosmoglotta, Box
171, Stockholm, Svedia); Svissia: Il 1969 (Fred Lagnel, Chapelle, Vd);
Svedia e altri landes: Stockholm 53858 (Cosmoglotta, Box 171,
Stockholm)

[.center]
****
Edvard Rydahls Boktryckeri, Stockholm 1932
****

// Cosmoglotta A 84 (1932-09/10) {{{1
== Cosmoglotta A 84 (1932-09/10)

Oficial organ bimensual del Occidental-Union

Consacrat al developation, propaganda e aplication de

LINGUE INTERNATIONAL OCCIDENTAL

REDACTION (manuscrites, printates de exchange e por recension):

A{dot} Z RAMSTEDT, 1, Helsingfors, Finland.

ADMINISTRATION (abonnamentes, subventiones, expedition de Cosmoglotta):

COSMOGLOTTA, Box 171, Stockholm, Svedia. (Post-chec-conto 53{nbsp}868)

Annu XI N:o 4 Septembre-Octobre 1932  (Numeró 84)

// Sviss Association por Occidental {{{2
=== Sviss Association por Occidental

(Image: Prof. Ric. Berger, Red. de «Helvetia».)

(Image: Fred Lagnel, Secretario del SAPO.)

// XXX NOTE: li marca original de págine -65- esset in li sequent
// paragraf:

Quam on posse expectar, li central geografic situation e li
poliglotticitá (4 lingues national!) de Svissia causa, que li
inhabitantes de ti land sempre ha monstrat grand interesse por li
interlingues, e anc li Occidental-movement have in
Svissia un de su maxim activ associationes. Noi posse presentar in ti ci
numeró fotogrammas de quelc de nor Svissian pioneros e adjuncte curt
notes.

(Image: Dr. H. Nidecker.)

(Image: E. Mayor, Secretario-adjunct del Sviss Association por
Occidental.)

Li SVISS ASSOCIATION POR OCCIDENTAL («SAPO») have un orígine
interessantissim. In 1927 li Ido-Romanda Societo (ergo un societé quel
propagat li interlingue Ido) decidet colecter argumentes por redacter un
brochura contra li nov interlingue Occidental, e li comission esset dat
a un de
su membres, prof. Ric Berger, autor de brochuras por Ido e colaborator
de sr de Beaufront. Munit de omni documentes sr Berger comensat studiar
li problema profundmen e post quelc mensus li veritá aparit le eclatant:
Occidental es superior a Ido e omni altri projectes conosset! Su raport
esset pro to in favor a Occidental, ne contra it. Ex Saulus devenit
Paulus… Pos long discussiones, precipue post un discurs del old
interlinguist A. Creux, mult altri idistes decidet adherer al
Occidental-movement, e talmen li Sviss Association por Occidental esset
fundat.

// XXX NOTE: li marca original de págine -66- esset in li sequent
// paragraf:

// XXX FIXME: Ti image esset in li sequent paragraf:

(Image: Lago de Chavonnes, in li Sviss Alpes, un del tipic paisages de
Svissia.)

// XXX NOTE: li marca original de págine -67- esset in li sequent
// paragraf:

Durant li unesim témpores li propaganda esset desfacil pro manca de omni
materiales, manuales, lexicos, moné, etc.
ma SAPO havet li chance esser suportat de sr G. A. Moore in London, qui
generosimen dat material auxilie. E SAPO trovat un energic secretario in
li person de sr Fred. Lagnel, Chapelle. Il ne apartene a ti amicos, qui
monstra su interesse e simpatie solmen per critica e platonic consilies
por li labores de altres, no, il laborat self, silent ma energic,
printante per manu, desde 1929, circa 150{nbsp}000 folies, composiente
brochuras in li lingues Frances, German, Italian, Angles, nam tande
omnicos esset a crear por li landes de West-Europa. Li ultim. catalog de
nor Sviss editoría monstra quel enorm labor sr Lagnel ha fat. Il esset
auxiliat de mult colaboratores: sr E. Mayor, li 2-m secretario de SAPO;
Dr H. Nidecker,
Basel, qui ha composit articules e editet un curs per corespondentie por
Germanes; sr A. Creux, prestro, autor de
pluri brochuras; sr J. Ritter, autor de un curs por Italianes; sr
Chanaud, Genéve, autor de ' «Index Francés-Occidental»; major H.
Tanner, Bern, habil defensor de Occidental in congresses, e mult
altres.

Ma li «spiritus rector» del Sviss movement es prof. Ric Berger in
Morges. Il ha composit li grand lexico Francés-Occidental in quar mensus
de intensiv labor (exter su professional labores quam preceptor). Ti
lexico contene circa 28{nbsp}000 paroles, e il scrit it sur li necessi
clichés, plu quam 160, nam li ovre es mimeografat. In plu, il es
redactor de «Helvetia», li special organ de SAPO, quel il redacte in
un maniere, quel omnes aprecia, e il ilustra self chascun numeró per
mult artistic dessines. Un mention important es su admirabil
organisation. Su tot documentation es classificat in un cartoteca, quel
permisse le trovar immediatmen omnicos quo es necessi. Ma ti cartoteca
postula un immens labor. Su devotion a nor nobil idé es ínlimitabil e su
forties ínexhaustibil.

[.author]
A.Z.R.

// Latino sine Flexione es inferior a Occidental {{{2
=== Latino sine Flexione es inferior a Occidental

[.author]
De Dr C, W. von Sydozv, Lund.

Mi articul in Cosmoglotta no. 78 ha evocat sr Denes Szilagyi a un
vehement e ínconsiderat atacca in Schola et Vita no. 11/12 1931. Il
expedi li maxim mult de mi assertiones concernent Latino sine Flexione. quam fals proque
yo ne demonstrat les. A to yo deve solmen responder, que un opinion ne
es pruvat fals proque sr Sz. posse constatar li manca de demonstration
in un articul.

// XXX NOTE: li marca original de págine -68- esset in li sequent
// paragraf:

It es anc mi opinion que li latin es fundamental por li occidental
cultura e que li fundament del interlingue deve esser latinid. Ma de to
ne seque, que on deve recurrer al mort latin. It es ti latin, quel ancor
vive, precipue in li romanic e li angles lingues, quel deve esser li
fundament. A to consenti anc li adherentes de Latino sine Flexione, ma illi consilia,
que
on deve regresser del vivent formes al mort formes originari. To yo
trova ínpractic. To vell esser un ínnecessi índirect via, quel va far li
afere in ínnecessi maniere desfacil por li
majorité. Mi experientie: li latin ha fat imens regresses in mult
landes. Quande yo esset scolero, li majorité del sved yunité studiat
latin in six annus. Nu li minorité studia latin
e to solmen in tri annus. In Norvegia li latin lingue es totalmen abolit
in li scoles. In simil maniere li studie del latin ha diminuet in plur
landes. To significa, que li dominant
majorité del erudit homes plu ne conosse li antiqui latin formes del
international paroles, ma es familiari con li corespondent anglés e
francés formes. Contra ti fact li position del latin in li catolic
eclesia significa poc. E li catolic eclesia certmen nequande va changear
su latin a Latino sine Flexione.

// XXX NOTE: li marca original de págine -69- esset in li sequent
// paragraf:

Mi position al interlinguistic problema es pur practic, e ti interlingue
es secun mi opinion li maxim bon, in quel on posse in maxim facil
maniere expresser clarmen su pensas, e quel es comprendet sin
desfacilitás de ti, qui recive li parlat o scrit comunication. Quande yo
asserte, que Latino sine Flexione. ne es comparabil a Occidental, yo fa to, proque yo
personalmen trova plu facilmen li international paroles in lor vivent
form, quel es in omnidial usu, quam in lor antiqui latin form, quel ne
plu es in usu. Si yo deve usar solmen li verbal tema in omni tempora, li
frase va esser minu clar, ja por me self, e naturalmen it va esser ancor
minu clar por ti, qui ne conosse in ante li consecution del pensas. Li
unesim vez quande yo videt un textu in Occidental -- yo tande conosset nequo
pri ti lingue -- yo comprendet immediatmen chascun parol e yo ne hesitat
concernent subject, predicat, object, etc. Ma quande yo lee Sch. & V. yo
deve sovente haltar por analisar li frase, quo es subject, quo predicat,
etc., ante quam yo comprende quo on
vole dir. Sovente yo solmen aproximativmen concepte li contene de un
articul. Proque yo es tre acustomat a letion de textus in diferent
lingues e lee fluentmen omni germanic e romanic lingues e ancor quelc
altri, li defecte ne deve esser che me, ma che Latino sine Flexione. Li sam observation
yo ha fat che studiantes, qui astonat ha exclamat leente un textu in
Occidental: «It es strangi que on comprende chascun parol ma tamen ne
save quel lingue it es…» Solmen con grand pena ili ha posset
dechiffrar textus in Latino sine Flexione.

Ex ti lingues -- o ti cáos de lingues queles trova se in Sch. & V. li
lingue de Dr Bylsma difere favorabilmen. In sam maniere quam Occidental it es
comprensibil immediatmen sin analise del frases.

Sr Sz. remarca, que «i es» e «i ad es» ne es recomandat del Academia
in Torino, e que il self trova les ínapt. Tamen ili es usat generalmen
in Sch. & V., li oficial organ del Academia. Esque on ne deve
concluder, que li Academia ha negliget dar consilies in un important
question, o que it ne posse dar bon consilies sin rupter li principies
de absolut ínflexibilitá, quel es li norm de Latino sine Flexione? Esque to ne
significa, que Latino sine Flexione. in veritá es un bluff, un experimentation, in quel
on ne vole confrontar se con li realitá e decider se in conformitá al
practic postulationes in vice de teoretic e arbitrari doctrines?

In ti moment, quande li Academia in Torino va ofertar un project, quel
es demonstrat quam plu practic, t. e. plu facilmen applicabil e
comprensibil quam Occidental, yo va immediatmen transir al nov lingue.

// Brachyglott Occidental {{{2
=== Brachyglott Occidental

[.author]
De E. Pigal, Wien.

Resumé: Conform al tempo del témpor on recomanda usar solmen curt formes
del lingue (brachiglott), u clar comprensibilitá e pronunciation
permisse les. Specialmen on posse omisser ínnecess finitiones; exemples:
francés, porós, numerós, númer, nómin, témpor, céter, joy, us, part,
vest.

Secun li triesim regul de accentuation (K. Janotta: Complet grammatica:
Cosmoglotta 8 165: 1929: nr 65) li finale -s del plurale es ínaccentuat e
ne have influentie al accentu del céter parol-part (finale enclitic).

// XXX NOTE: li marca original de págine -70- esset in li sequent
// paragraf:

Li sufix -es significa Cosmoglotta 8. 214: 1929: nr 67) «indigen
inhabitant» usat substantivic e adjectivic. Li sufix -es-
discerne se del desinentie -es per esser accentuat e per su len s contra
li fort s del plurale.

Ma por mem plu bon discerner li du finales on junte al sufix -es- li
substantivic o adjectivic desinentie -e o -i o in scrit grafic accentu,
p{dot} ex. francese, francesi o francés vice frances.

Pro que plurales de substantives fini anc per -os it es recomandabil
usar derivates de tal substantives per li sufix -os (significant «rich
in… providet de …»: Cosmoglotta 9 38: 1930: nr 69) sive con li
adjectivic desinentie -i, (-osi), sive con un signe de accentu súper o
(ós); p. ex.: oleo, plurale: oleos, pro to oleosi o oleós, nucleosi o
nucleós, numerosi o numerós.

Ma un hom ne conossent un occidental lingue o anc un occidentale in hast
va pronunciar le scrit paroles angles, japanes quam ángles, japánes,
pensante les plural de «angle, japane».

Pro ti du causes noi recomanda usar in publicationes por propaganda e
por instruction li sufixes solmen in li formes con li scrit accentu:
-és, -ós, precis quam in li lingues hispan catalan e ladin.

Por distincter numerós (numerosi) de «numerós»- (plural de «numeró»)
noi scri númer (númere, D Zahl) e número (vice numeró D Nummer) plural:
números.

Por distincter és (-esi) de -és (plural a -é) on posse scrir li ultim
per -ées; p. ex.: «idées, minoritées» vice idés, minorités. Ma in
practica un tal distinction ne es necessi.

Adver por distincter inter li adjectiv e verb regular, noi have solmen
li possibilitá scrir regulari por li adjectiv.

Ma ex li contextu on sempre posse inferer esque -ar es li finale del
infinitive o del adjective.

Anc li final -i in li sufix -ori (p. ex. in imperatori) ne sovent es
eliminabil, pro que -or es anc un sufix substantivic.

Li tendentie a curtar li scrit e parlat formes on incontra in omni
lingues, ne solmen in anglés ma anc in italian.

// XXX NOTE: li marca original de págine -71- esset in li sequent
// paragraf:

Li autores de artificial lingues ne sempre ha egardat li postulation del
brachiglott (de grec brachys curt e grec glotta lingue) quam monstra
Zamenhof per paroles «mallonga» (curt) «malsanulejo» (hospital).
Volapük havet paroles plu
curt quam Esperanto. Li lingue «pankel» de Wald posi in prim li
principie del brevitá..

On tre sovent posse omisser li finale -e del substantive.

Pro li regulari derivation de nomination, temporari etc noi have in
Occidental li paroles «nómine, témpore» etc e ne «nom, temp» etc. Támen
noi posse accurtar li proparoxitones nómine, témpore, númere, etc a
paroxitones nómin, témpor, númer etc, queles sona tre simil al
nominativic formes del natural lingues: nom(e), temp(o), nombr(e) etc.
Per ti acurtationes noi conserva tam li natural son (p. ex. nómin, to es
sonant simil a latin nomen, a parlat francés: nom e a german: Name) quam
li regularitá del derivation: nomination, denominator etc.

Solmen por evitar miscomprenses e pro motives de eufonie e de
pronunciation on mey usar -i, -e, -o, -a. Exemples: centrale e central,
circulare e circulari e circular, finale e final, astre, avantage, voce,
amari.

On mey usar li finales -o -a che substantives solmen si ili es necessi
por indicar li sexu o por li flexion o por derivation. Ergo noi di arco,
disco, lago, trunco pro plural arcos, discos, lagos, truncos; bocca,
flagga, urtica pro plural boccas, flaggas, urticas; problema, sistema
pro derivates problematic, sistematic. Ma noi di latin, regul e ne
«latino», «regula».

Quelc substantives have vocalic finales pro distinction de altri
substantives con sam primitiv tema; p. ex.: pico (avie): pica (utensil),
porta (apertura): porte (post-tax): portu (station de nave), tempe
(statu del atmosphere): tempo (tact): témpor (quadresim dimension del
spacie).

In plu on mey considerar que ti curt formes de Occidental have modelles
anc in romanic lingues, quam rumanian, ladin, catalan e que ne solmen
anglés es por nos modell e idol.

Yo ne considera mi opiniones ci exposit quam ínfallibilmen rect ni
definitiv. Yo es content si per li present lineas yo inicia un
discussion pri ti tema por contribuer un modest part in erecter un
international Occidental-stil standard por tis queles demanda un norm de
nos, sin que noi restricte li stilistic libertá del ductent scritores.

// XXX NOTE: ci esset li marca original de págine -72-

// Li paroles in un lingue international deve esser pronunciat -- in un amabil ton {{{2
=== Li paroles in un lingue international deve esser pronunciat -- in un amabil ton

Un senior, qui hat mult viageat e esset un devoet amico del interlingue,
racontat que il experit un vez, essente in viage in Anglia e comendante
li billet in li oficie del ferrovia, que su anglés acompaniatores
questionat subitmen: «Esque Vu ne es satisfat?» Li viagero devenit un
poc stupefat -- a il mancat nullcos, il esset perfect content. Ma pos
un moment il comprendet li justitá de lor question: il hat parlat al
oficiario in un ton morós e ínamical, e il hat totalmen obliviat li
precative «ples».

Ti historiette es instructiv anc por li interlinguistes. Un amical ton
contribue al intercomprension -- li scop de omni lingue. Li dangere esser
miscomprendet, pro manca de amabilitá in li ton, menacia tre sovente in
corespondentie e parlada per un interlingue, quel naturalmen ne have
ancor suficent expressiones e frases, limat e polit per usu e tradition
del
secules. Nor témpore es tre nervós e ambitiós, tre desrespectós e
suspiciós, li atmosfere es quasi chargeat per excitamentes,
miscomprenses posse nascer chascun moment. Un question, quel esset
intentet del questionante solmen quam simplic question, ma esset
stilisat tro rud e curt, posse esser miscomprendet quam un acusa, un
critica, posse evocar malhumor e acerbitá, li questionate perdi li
fervore de colaboration, li joya de labor, e in fine suffre li comun
activitá, li progress del idé.

Pro to li frases ne deve esser despreciat, benque mult homes considera
les quam futilitás, nonimportant e superflui. Li fraseologie have un
grand social mission. It es necessi anc
in li interlingue. Un intercalat particul, un mitigant atribute, un
inversion del frase, un bon selection del expressiones -- e miracules --
li cose es presentat in tot altri luce.

// XXX NOTE: li marca original de págine -73- esset in li sequent
// paragraf:

Ma por trovar li bon frases es necessi li bon humore, li rect
disposition del anima, indulgentie e simpatie. On ne deve imitar tal
homes, queles scri lettres solmen si ili ha trovat alquo, quo ili pensa
necessi criticar. Qui visita un amico solmen pro informar le que on ha
descovrit que il ha fat denov un erra? Qualmen, esque corespondentes ne
posse far un
tal interconsense: si on ne posse scrir un amical lettre -- on tot ne
scri un lettre…

Yes, li ton es un tre important ingredientie in un lingue. Li ton fa li
musica.

[.author]
A.Z.R.

// Vision {{{2
=== Vision

// XXX FIXED: Parenteses esset metet a li fraze de descrition,
// sammem quam on fat in altri articules del revúe,  por distinter plu
// bon fro li textu del novelle self:

[.author]
(Premiat novelle de Robert Bohaty, prominent litterator hungar.)

Li pendulant oleo-lamp pendent del trave fat saltillar ombre-diaboles a
li humid plancas del strett cayute, al grossieri instrumentes de
navigation, al rules de pergamene, al libres in folio, al cupre-gravet
tabules de Ptolemeus; e li comandante, apoyat in li apertura del
fenestre, regardat fixmen ad exter al tenebrosissim mar stormosi.

Il pensat, que ye mill pedes sub il, in li nigri liquide, sede li satan
e pro li ínsonori, maliciosi ricanada sucussent su córpor treme,
turbula, scuma li mar e con it chancela, dansa
li antiqui caravelle.

Rud voces, tappada, frappadas permeat de supra.

Li equipage. Balayallia del portus, aventureros, escapat sclaves de
galeres, vagabundes queles esset ingageat del agentes del foll admirale
per pesant aure in li stradettes de Madeira,

Gibraltar, Cadiz e Palos por li ínaudit viage tentant Deo. Cristobal
Colon quam li marineros italian nominat Cristoforo Colombo, promesset
richess, libertá, glorie; on parlat anc pri
alquel scop scientific revolutionant li munde, ma lu max important esset
li brilliant hispan aurin scudos, per queles Cristobal Colon generosmen
munit li interprendentes. Moné esset
suficent disponibil per li favor del reyina, che quel durant du long
annus li admirale clincat, mendicat inter li perpetui mocada del nobiles
de corte. Mem li plumponesc, gigantic porteros calabresi eclatat
ridottante si aparit in li blanc coridor de marmor li absurd capitan
naval, quel have li fix idé circumflottar li munde!

// XXX NOTE: li marca original de págine -74- esset in li sequent
// paragraf:

Ma il eat su via con obstinat perseverantie; il usat mill trics del
cortesan vive, li besa de bell damas, li jocas del buffones de corte, li
elevat humore de splendid festas por posser aproximar se al oreles del
potentes; il disputat, polemisat durant
semanes con li clericos, scientistes, astrologos, til que finalmen li
pensa a tresorosi India aportat un success al revero.

E nu passat plu quam tri mensus, desde que li fuma del mar devorat
Palos, depos que desaparit li car terre natal, li realitá, e u feroci,
nordal storm-vent tumultuant desde semanes raffat les in li infinitá del
horribil aqua-deserte, in li desesperantie, in li frissonant horrore.
Desde quar dies perdit se de visu anc li du naves acompaniatori; sub li
galoppant obscur nubes li vente devorat li direction, li curs.

Li equipage trenat se quam rabiat canes sur li deck, on posset far
avansar les solmen per knut al mastes, inter li segles. Mortaci, furiós
regardas fulminat vers li comandante, quel ja ante un mensu fat portar
in su cabine li púlvere, súper quel esset fixat in li cadre del porta un
meche sempre brulant. Ma ja ti permanent, desesperat menacie comensat
perdir su efect; maladie, sordidage e insectallia tormentat li homes, ye
plures eclatat corea e nerve-cramp; frenetic ululada, plorada, blasfemie
esset quotidian…

In li oreles del comandante sonat li sibillada de Don Ferroda, li
jesuit:

«Nu ea senior, nu ea, in li bord del sferes guata te li etern
damnation, tam certmen quam li terre sta in li centre del munde, in li
medie del ínfinit Okeanos, quam circum it revolue
li sole, li lune e centes de stelles e súper omnis ta trona Deo con li
armés de ángeles e santes por pussar li rebelle in li etern
tenebre…»

Garros, li prim oficero, se precipitat sur li scaliere con un torche
fumant fuliginosmen:

«Da les! Nu ja es egal. Da les vin!»

Garros retro-grimpat al deck. Li drivant nave cracat.

«Garros, li segle-mastro, li unoculat stirmann, forsan li difform, nan
cocinero» -- enumerat con se li capitan -- «tis sta apu me ancor
hodie. Ma deman?»

Il ne posset supportar li sufocant solitá. Il passuat adsupra li
scaliere. Inter li cordes sifflat li vent, it dispulset li nubes.
Strangi, nequande videt, horrid constellationes scintillat con
inbarassant magnificentie partú in li fund del nocte.

«Diego» dit il al stirmann e cramponat se al parapete.

// XXX NOTE: ci esset li marca original de págine -75-

«Santa Maria … santa Maria …» stertorat li unoculato e su dentes
claccat. Convulset a osse, su fingres tenet li stir, li vent pussat su
gris, descolorat capille in su facie, quande
inclinat, il rigidmen regardat ad-avan.

«Santa Maria … santa Maria … li Grand Urse, li Lire, li Balancie,
li Áquil desaparit del ciel li nigri aqua devorat anc li stelle polari.
Senior … senior … esque tu vide ti ci
gigantic stelle-cruce ta in sud, Dómino Deo, li signe … li fine …
santa Maria … santa Maria! …»

Colon tenet li parapete in vertígine.

Tande un fantomic masse con mult ocules apparit avan il.

Un nave!

Con cent, calid fenestre-ocules radiant in mult ranges, con chimenés
alt quam turre, superbmen versant fum e pluvia de scintilles, ne mem
trement in li assalt del undes, quel jettat li
micri caravelle quam un shell de nuce. Un ínsonori, secur brui esset
audibil del gigante, quam alquel stalin palpitation de ínviolabil
fortie, quel un nequande audit, íncomprensibil,
exultant musica supersonat; un trumpete sonat triumfante; un violine
cantat reverimen; featri figuras flanat sur li deck; suavi, aurin rise
trillat sin cuida; glasses de cristall resonat un al altri …

Apen distant quelc brassades de Pinta flottat for li nave imaginari e
desaparit in li nocte.

«Santa Maria … santa Maria …» gemet li stirmann.

Il videt necos. Li deck manet tranquill, ci e ta un obscur figura trenat
se.

Cristobal volet parlar, ular, ma li horrore constrictet su gurgul per
manu ferrin. Con folli agitation il precipitat se in su cabine. Li fine,
li perition, quel fascina su perfatigat cerebre per un foll vision! Su
fingres ferocimen grapat in su bocc apertet pro horrore, poy il cadet in
li angul sub li crucifixe de Cristo …

Li stelles lentmen tornat se con li nocte, ili pallet, flagrat e poc a
poc esset inglotit del aurora crepusculant de ost.

E tande subitmen un self-obliviat, animalic crialliant ulula venient del
topp fendet li rigid silentie:

«Terre!»

Traductet ex li hungar Eugen Moess, con permission del autor.

// XXX NOTE: ci esset li marca original de págine -76-

// Rubaiyat {{{2
=== Rubaiyat

[.author]
De Omar Khayyam.

[verse]
____
Un ball conosse null regulament.
Su lege es li capricie del battent.
Pro quo on batte e pro quo on lude,
To save solmen Un, li Grand Ludent.

Tu crede que pos tant labor e pene
Un premie celest te apartene.
Ples escutar li cri del minaret:
«Tu stult, li premie -- es tui pene!»

Do ples juir ancor li don divin!
Nam forsan deman in li matin
Tu jace mut quam polve in li polve,
Sin vin, sin musica, sin cant -- sin fin…
____

[.author]
Version in Occidental de A. Z. R.

// Sententies {{{2
=== Sententies

Li ration es li historiograf, ma li passiones es li actent persones.

Li politica es simil al sfinx in li fabul: it devora omnes, queles ne
posse solver su enigmas.

Arbitrari actiones de reyes es quasi fúlmines: ili dura solmen un
moment. Ma li revolutiones del popules es quam tremore del terra, su
succusses reproducte se súper imens distanties.

Voltaire ha dit: «Plu educat li homes deveni, plu líber ili deveni».
Su epigones di al popul, que plu líber it deveni, plu educat it va
devenir.

On di generalmen: «Li bellissim fémina ne posse dar plu quam ella
have». Ma to es fals; ella posse dar precis to, quo on pensa que on
recive de élla, proque in tal afferes li valore del recivet depende del
imagination.

Li maxim mult del libres de nor témpore fa li impression de esser scrit
in ún die per auxilie de libres, queles on ha leet in li precedent die.

Mult libres fa success pro existentie de acordantie inter li mediocritá
del autor e li mediocritá del penses del letores.

// XXX NOTE: ci esset li marca original de págine -77-

// Anecdotes {{{2
=== Anecdotes

// Li notori mentiard {{{3
==== Li notori mentiard

Un mann esset accusat pro rauberíe. Durant li processe il confesset se
culpabil, ma li jurie declarat: ne culpabil! Li astonat judico exclamat:
«Bon deo, seniores, esque vu ne audit, que li mann self confesset que
il es culpabil?.» Li president del jurie respondet tranquil:

«Yes, senior, ma noi save, que il es un notori mentiard, qui nequande
di un veraci parol, e si il di, que il es culpabil, noi posse esser
cert, que il menti.»

// Li triumf del tecnica {{{3
==== Li triumf del tecnica

Un Americano, un Germano e un senior de un land, quel yo ne audacia
mentionar (li letor posse ya self divinar!), viageat junct in li sam
tren e bentost esset ingageat in vivid conversation, provante imposar a
unaltru. Li Americano racontat pri li maxim habil ortoped del munde, qui
naturalmen vive in li Unit States:

«Un professional dansero, qui participat in li grand guerre, perdit su
ambi gambes, ma post su ariva a hem in America, li ortoped preparat le
du nov gambes. Ili es tam bon fat, que il posse nu executer li
desfacilissim danses, you know.»

«Gut», dit li Germano, «yo posse racontar Vos un simil historie ex mi
patria. Un mann, qui esset tre ínmusical, perdit su ambi brasses in li
guerre. In un hospital in Berlin il recivet du artificial brasses, e il
es nu un del prominentissim pianistes, benque on asserte, que
a su lude manca personalitá.»

«To es nequo», dit li triesim, «in mi patria mult plu remarcabil
casus ha eventet. Un de mi compatriotes esset decapitat in un rebellion,
e proque il ne havet su regulari cap-dolores in li lundedís, il comedat
de un carpentero un lignin cap. Ma nu il repente to, nam su amicos
immediatmen electet le quam membre del parlament.»

// Cronica {{{2
=== Cronica

ANTON VALENTI{nbsp}{cross}. Li 13-m april hoannu morit in Vienna un de nor maxim
fervent adherentes, sr Anton Valenti, in etá de 62 annus. Il esset un
del unesim idistes in Vienna, queles sub guidantie de ing. E. Pigal,
secedet ex IDO-Societo Progreso por fundar un nov Occidental-Club, de
quel il esset li maxim old membre. Il conosset mult lingues e
interlingues, il scrit mult por Cosmoglotta, por li jurnale Occidental,
ma plu mult restat por publication posthum. Un ver
idealist e altruist il esset anc energic benefator in servicie de
charitá public -- un digni cive del homanité. Mey il reposar in pace!
E.G.

CURSES DE OCCIDENTAL ha esset arangeat in Kiev, Ucraina, de Dr A.
Babadagli, con mult participantes ex li superior scoles de Kiev. Post
studie de solmen quelc nros de Cosmoglotta li adherentes ja scri
remarcabilmen bon Occidental. On besona materiales de propaganda e letura. Ples
auxiliar nor ucrainic coidealistes!

// XXX NOTE: ci esset li marca original de págine -78-

Li INTERNATIONAL FEDERATION POR INSTRUCTION DE DESSINATION E ARTES
APLICAT POR INDUSTRIES ha electet Prof. Ric. Berger quam su secretario.
Noi gratula nor eminent coidealist!

SOCIETÉ OCCIDENTAL DE STOCKHOLM arrangeat un reunion in Stockholm li
29-m may. Li presidente, ing. A. Lindström, fat un interessant discurs
pri radio-receptores, e redactor H. Lindholm declamat poemas in Occidental.
Plur invitat gastes, queles antey nequande hat audit Occidental, declarat que
ili hat comprendet perfectmen li tecnical discurs e li poetic lingue del
poemas. Li societé ganiat nov adherentes.

HELVETIA, li organ del Sviss Association por Occidental, ha aparit con nros de
mart-junio. Noi nota specialmen ex li interessantissim contenete:
Critica del Uniti Langue; Nov paroles in Occidental; Li sufixes de action in
Occidental; Otto Jespersen e Edgar de Wahl, omnes del red. Ric. Berger;
Reminiscenties interlinguistic de A. Kofman, Odessa.

OCCIDENTAL, li nov jurnale litterari, editet de sr Jan Kajš, Brno,
Tchecoslovacia, ha aparit per 3 nros, contenent varie letura.

LE RADIO no. 477 (Lausanne) e LECTURES DU FOYER no. 17 e 21 (Zürich)
contene articules pri Occidental con ilustrationes de nor ductores.

TIDEVARVET no. 21 (Stockholm) contene un curt articul, demontrant per
bon exemples li superioritá de Occidental.

POHJOLAN SANOMAT, un finnic jurnal de Kemi (Nord-Finlandia), ha
surprisat nos per un long, bon scrit articul pri «Li grand problema del
lingue international», publicat 3-m aug. Secun li anonim autor li
problema ha esset soluet in idealic maniere per Occidental.

SOCIETAS LATINA. In München, Germania, esset fundat hoannu in 4-m may un
societé por propagar li reintroduction del Latin quam lingue
international. In li fundatori reunion esset present ca. 50
representantes de diferent scienties. Quam presidente functionat dr
Herman Weller de Tübingen, reputat quam premiat autor de Latin poemas.
Li astronom J. Plassman de Münster dit que «li national ambition del
Slaves, Arabes, Chineses, Japaneses, etc. va rejecter German, Anglés o
Francés; pri li Latin omnes in fine posse unir se». Li geolog S. Calvi
de Heidelberg confesset: «It esset inoportun abandonar li Latin. Noi va
posser salvar nos ex li sempre
crescent desfacilitá per retornar repentent a it». Li historie
instructe que tal decides de scientistes retrointroducter Latin (it ha
existet mult tal provas) nequande ducte a un sol positiv resultate.
Solmen un modern, simplificat latin quam Occidental va posser entusiasmar e
servir al homanité.

// Subventiones a Cosmoglotta {{{2
=== Subventiones a Cosmoglotta

L{dot} M. de Guesnet 20 sv. cor., G. Enckell 20 sv. Cor., A. Haldin 25 sv.
Cor., H.. Lindholm 20 sv. cor., Ric. Berger 26 sv. cor. Cordial
mersías!

[.author]
Adm. de Cosmoglotta.

// XXX NOTE: ci esset li marca original de págine -79-

// Editiones del «Sviss Association Por Occidental» {{{2
=== Editiones del «Sviss Association Por Occidental»

BERGER: Cours complet d'Occidental, SFr. 0.60; Dictionnaire
Francais-Occidental, 316 p., in cadernes SFr, 3.— bell e solidmen
ligat SFr. 7.80; Index Occidental-Francais SFr. 0.50;

Historiettes ilustrat in Occidental, SFr. 0.60.

BLASCHKE: Der Kampf um die Weltsprache SFr. 0.50.

RITTER: Curs por Italianes SFr. 0.30.

CREUX: Stenografie Duployé por Occidental SFr. Ritmica in Occidental
SFr. 0.60; De Auli ad Occidental SFr, 0.30.

-- Ti precies es afrancat. Por omni altri editiones in Occidental: Ples
demandar li catalog.

OCCIDENTAL-BURO, CHAPELLE (Vd), SVISSIA.

Postchec-conto Il. 1969.

«HELVETIA»

Organ del «Sviss Association por Occidental» es li sol revúe
interlinguistic con ilustrationes original; rich contenete humoristic,
litterari, scientic; preciós documentes interlinguistic.

Red.: Prof. Ric Berger, MORGES, Svissia.

Adm.: Occidental-Buró, CHAPELLE (Vd), Svissia.

Abonn. annual: SFr. 2.50; por Svissia: SFr. 2.—

Specimen gratuit.

// Cosmoglotta 1932 {{{2
=== Cosmoglotta 1932

Precie 2 sved cor. o li equivalent in altri valutas
secun current curs. Ti qui misse li duplic abonnament recive g ex. Ples
payar per postmandate o banknotes o chec in lettre registrat
(recomandat) al administration. Por payamentes posse esser usat anc li
sequent post-chec-contos: Austria: Wien B-84{nbsp}868 (Occidental-Union,
Ehamgasse 40, Wien XI); Francia: Paris 26{nbsp}497 (L. M. de Guesnet, 83 rue
Rochechouart, Paris IX); Germania: Berlin 1562.51 (Cosmoglotta, Box
171, Stockholm, Svedia); Svissia: Il 1969 (Fred Lagnel, Chapelle, Vd);
Svedia e altri landes: Stockholm 53858 (Cosmoglotta, Box 171,
Stockholm).

[.center]
****
Edvard Rydahls Boktryekeri, Stockholm 1032
****

// Cosmoglotta A 85 (1932-11/12) {{{1
== Cosmoglotta A 85 (1932-11/12)

Oficial organ bimensual del Occidental-Union

Consacrat al developation, propaganda e aplication de

LINGUE INTERNATIONAL OCCIDENTAL

REDACTION (manuscrites, printates de exchange e por recension):

A{dot} Z RAMSTEDT, 1, Helsingfors, Finland.

ADMINISTRATION (abonnamentes, subventiones, expedition de Cosmoglotta):

COSMOGLOTTA, Box 171, Stockholm, Svedia. (Post-chec-conto 53{nbsp}868)

Annu XI N:o 5 Novembre-Decembre 1932  (Numeró 85)

// Li veritá pri li Delegation de 1907 {{{2
=== Li veritá pri li Delegation de 1907

[.author]
De Prof. Ric Berger, Morges, Svissia.

Li jurnales idistic festa hoannu li 25-esim anniversari del nascentie de
Ido e explica a lor letores, qualmen li lingue Ido nascet del labore de
un comité «appoyat de 310 firmas e societés e circa 1{nbsp}250 professores»
del tot munde.

Li historie talmen presentat sembla dar un fundament oficial o adminim
scientic al creation de Ido, e naturalmen li idistes deducte de to, que
Ido es li resultate de un «examination objectiv de un comité
international de scientistes», contra que altri sistemas (quam
Occidental!) es solmen «preferentie personal de un sol mann»!

// XXX TODO: Li marca de págine -81- esset in li sequent paragraf:

// XXX TODO: Confirmar cite-signes de: «Ido ma in principie
// Esperanto»:

It es nu témpore revelar li veritá. Li aferes evenit in 1907 in tot
altri maniere quam li idistes crede. Proque yo es li sol, qui ha studiat
li archives del Delegation por posser scrir un Historie (ancor ne
publicat), yo sol have li possibilitá constatar, qualmen li coses
evenit. It existe mult documentes secret o ínconosset, queles yo va
publicar bentost, e queles va monstrar, que in realitá li comité del
Delegation «apoyat de 310 firmas» etc. etc. nequande adoptet «Ido ma
in principie Esperanto». It ne posset evenir altrimen, proque li
Delegation esset recrutat precipue che li esperantistes. On deve far
diferentie (quo li idistes ne fa) inter li Comité del Delegation e li
Permanent
Commission, quel esset nominat del Comité del Delegation por
interconsentir con li esperantistes concernent reformas a far in
Esperanto. It es li Permanent Commission, quel
adoptet Ido, e ne li Comité del Delegation self, e -- to es li grand
culpa de 1907 -- li ultim decision pri li lingue a adopter esset fat de
solmen 4 persones del Permanent Commission, it
e.s, de srs de Beaufront, Couturat, Jespersen e Leau (vide Progreso I,
pag. 714).

Ma de ti 4 persones, 2 esset li autores del project Ido, sin que li
publica savet it (ili esset ergo in li sam témpore judicantes e
judicates, quo ne es permisset del leges!). Li triesim,
prof. Jespersen, quam on save, ha mult regretat depoy su decisiones del
«Couturat-epoca», e li quadresim, prof. Leau, li intim amico de
Couturat, esset íncapabil ne votar quam ti-ci!

Sur quel fundament objectiv reposi ergo li lingue Ido? Esque vermen ti
judicament de 1907 have grand valore e posse servir quam scude contra
Occidental? Noi nega it, e li documentes, queles yo va publicar, va
pruvar que in 1907 li question del lingue international totalmen ne
esset matur. Li scol naturalistic tande ne ancor hat trovat li
stabilisation e regularisation, atinget quelc annus plu tard.

Un organ idistic «Mikra Buletino» scri nu (Oct. 1932), parlante pri li
«decision» (!) del Delegation:

____
Nia prezenta laboro ed organizo bazizesas sur nia granda e valoroza
literaturo (sic!), sur nia lexiki, sur omna to quo ja existas en Ido. Se
on senkonciencoze volus fundamentale chanjar la linguo segun preferi
personala on per to destruktus omno to, quon la Delegitaro kreis …
____

Li argument del grand litteratura por mantener Ido ínchangeat es
astonant, nam it es exactmen li sam argument, quel li esperantistes de
1907 sempre ha alegat contra qualcunc reformas de lor lingue! (Anc
Volapük havet un grand litteratura, ma … ) Concernent to quo creat li
Delegation, noi ha just videt, que li Delegation nequande creat Ido!

Noi ne reconosse un valore scientific al judicament de 1907 pro un altri
motive:

// XXX NOTE: li marca original de págine -82- esset in li sequent
// paragraf:

Li Comité del Delegation in ti témpor esset completmen dominat per li
conception esperantistic pri li lingue international
e fat su decisiones tro mult rapidmen e in secret. Contra ti secretesse
sr de Wahl protestat in 1908, quande il scrit in Progreso I, pag. 468:

____
In céteri, yo deve subtener mi opinion que li misteriositá, con quel
li Comité covri su labores, da loc a omni suspectiones. Li afere del
Delegation es un afere public in li maxim vast sense, e nullmen
confidential. Li munde have li jure conosser li materiale, sur quel li
Delegation prende su decisiones, e solmen tal declarationes vell posser
esser regardat confidential, queles esset specialmen mentionat quam tal
per lor autores … Cel declaration ne es un insinuation, quam sr
Couturat nomina it, ma un postulation publicar li materiale, quel ne
ha esset inviat al Comité por esser internat in su archive!
____

Nu, post 25 annus, it ne es tro temporan publicar ti documentes secret!
Li idistes ne posse negar, que ili es in mi manus, proque ante un annu
sr de Beaufront reprochat me que yo ne hat retornat les a sra Couturat.
Pri ti conservation yo va explicar me un altri vez, benque mi
justification ne va esser al honore de mi reprochante.

Ci existe un casu de conscientie, quel yo deve exposir publicmen: li
reste del archives del Delegation ha esset donat de sra Couturat a un
editoría idistic, de quel li chef es grand
amico de sr de Beaufront. Si yo retorna li documentes al idistes, quo
garanti que un interessate ne va far desaparir quelc de ili? Proque mi
«Historie del Lingue International»
va esser basat precipue sur ti documentes, lor desaparition vell falsar
completmen mi labor historiografic.

Li sol cos a far vell do esser remetter ti archive a un biblioteca
neutral, ni esperantistic, ni idistic, a un oficie, quel vell garantir
oficialmen li conservation de omni ti documentes tam preciós por li
historie. Yo es pret obedir un consilie rational, quel vell dar me
complet securitá.

****

Cosmoglotta va aparir durant 1933 in bell covrimentes e va contener
interessantissim articules e variant letura, con ilustrationes etc.!

Ples supportar li edition de Cosmoglotta!

****

// XXX NOTE: ci esset li marca original de págine -83-

// Etimologic reflectiones IV. Equipage {{{2
=== Etimologic reflectiones IV. Equipage

Nequi posse negar que li parol «Equipage» es in eminent gradu
international. It trova se presc in omni Europan lingues: F équipage, I
equipaggio, Il equipaje, A equipage, G Equipage, Ho equipage, Sv
ekipage, R ekipazh, PoI ekwipaz, etc, Partú it sembla un pruntate ex li
francés, quel anc sembla har dat li corespondent verb: F équiper, I
equipare, H equipar, A to equip, G equipieren, Sv ekipera, R ekipirovat,
etc.

Tamen li parol originarimen es ni frances, ni Latin. It esset in antiqui
francés esquiper, it es, e-skip-er, un derivate del nordgemnanic skip =
nave (No skip, Sv skepp, Da Skib, A ship, Ho schip, G Schiff), un
memorie de ti témpores, quande li «nordmannes» o «vikings» con su
micri «skipes» dominat li mares del Europa. F esquiper significat
originarimen furnir e munir un nave per mannes e armes, e nu equiper
significa furnir un cos o un person in general per necessi requisites
por un interprense, p. ex. un hom per vestimentes o per cavalles e
carres por un viage. Talmen it ha perdit su special maritim
signification e have un plu general usu.

It existe un considerabil númere de international paroles, queles sembla
esser romanic, ma queles in realitá es de germanic orígine. Li spacie ne
permisse enumerar plu quam un dozen:
alberg, ambassador, bacon, balcon, ball, galopp, garanti, garnir, guide,
grimace, harp, lot, marca, marchale, orgul, pip, ton, etc. e adjectives
quam blanc, blond, blu, brun, frisc, gris,
etc.

Ti categorie de paroles international da cause a sequent reflectiones
concernent li vocabularium del interlingue:

// XXX NOTE: li marca original de págine -84- esset in li sequent
// paragraf:

It vell esser irrational excluder tal international, modern e expressiv
paroles ex li lexico del interlingue, solmen proque ili ne es latin. Ili
deve esser includet, ma in quel form? It es evident que un tal consilie
quam ti del Academia pro Interlingua in Torino: «vocabulario
internationale in orthographia latino», ne es applicabil e sin utilitá,
proque li paroles ne es latin. Ne existe un sol principie universal, per
quel on vell. posser constructer
li vocabularium del interlingue. Sive li parol es de latin, sive de
non-latin provenientie, li interlinguist es fortiat serchar e
experimentar por trovar li maxim apt form, to es, li maxim facilmen
comprensibil form por li maxim grand númere de usatores. Ti
interlinguistes es sur fals via, queles crede, que ili ha trovat un
clave-principie, quel aperte les un tresor-chambre, ex quel on besona
solmen hauster «automaticmen» por reciver apt paroles in suficent
númere. Qualmen nu tractar li ex-germanic paroles? Esque, ex analogie,
recurrer al form gotic? Li absurditá del principie del arcaisation es
evident. E mem si li paroles es de latin provenientie, it vell esser
irrational, pro alcun principie, usar li latin ortografie
(«orthomorphie» vell esser li plu apt término). Ples prender un tal
parol quam Occidental professer! It es in F professer, A to profess, I
professar, H profesar, e in li germanic e slavic lingues noi have
derivates quam profession e professional. Ex li latin form profiteor noi
recive, secun
li consilie del Academia pro Interlingua, «profite». Ma ho-témpore ti
radica have un totalmen altri signification e usu (cpr. F profit, A
profit, I profito, G Profit, Sc profit, etc.).

Ti interlinguist, qui vade al labor sin prejudicies e personal
predilectiones, qui vole constructer un complet vocabularium e ne solmen
esquissar ocasionalmen un project de un interlingue, va constatar
bentost, mem si il accepta li latin quam fundament, que il es fortiat
far selectiones ne solmen inter latin sinonimes ma anc inter classic e
non-classic latin formes, que il deve specificar li significationes, que
li non-latin paroles international va postular tractament in casu --
curtmen -- que li «automatisme», quel il forsan credet que il hat
trovat, va monstrar se quam un reva.

Li construction del vocabularium del interlingue es un labor enorm e
complicat. Ne un, ma cent e un consilies es necessi.   A.Z.R.

Ples observar li conditiones de abonnament sur li ultim págine!

Ples inviar Vor abonnament ja hodie!

Li numerós del proxim annu va esser misset solmen a tis qui renovat e
payat su abonnamentes.

// XXX NOTE: ci esset li marca original de págine -85-

// Sintaxe international {{{2
=== Sintaxe international

[.author]
De E. Berggren, Stockholm.

Li unesim 10 annus del labore por Occidental es in grand part
caracterisat per li exploration del international vocabularium. It es
natural que on ha comensat per colecter li necessi parolmateriale. Ma it
sembla me que li témpor nu es matur a ordinar ti materiale, a to quo yo
vole nominar sintaxe international. Til nu solmen poc coidealistes ha
interessat se por ti problemas.

Li sintactic questiones es plu mult e plu grav quam on generalmen crede.
E ili es anc minu facil a soluer quam li lexical questiones. Por lor
solution ne suffice grand dictionariums ma es necessi amplissim
conossenties del national lingues.

Yo posse ci tractar solmen quelc exemples de tal questiones. Secun
modelles in li germanic lingues on forma in Occidental expressiones quam
li arte scrir, li utilitá aprender lingues
etc. Ti formationes ne sembla me ni maxim natural, ni mem maxim logic.
In anglés noi trova the art of writing, in francés l'art d'écrire. Li
determinant consiste ergo de un genitiv. Anc li latin, reputat quam un
tre logic lingue, havet ci genitiv: ars scribendi. Li genitivic
signification recive expression, benque sporadic, anc in li sved lingue,
p{dot} ex. nyttan av att
lära sig språk, quo es litteralmen: li utilitá de aprender lingues.

Anc li relationes inter determinat e determinant (p. ex. substantiv {plus}
prepositional attribute, composit substantives etc.) postula seriós
explorationes. In quel casus noi deve dir remedies de desfacilitás, e
quande remedies contra desfacilitás?

It es desirabil que li maxim erudit e maxim competent de nor
coidealistes vell explorar tis e simil questiones. Por li general
usation de occidental noi besona ne solmen grand vocabulariums ma anc
manuales de sintaxe e stilistica. Naturalmen tis ne deve contener
decretes ma consilies, quam sr Pigal scri in Cosmoglotta no. 84, por «erecter
un international occidental stil standard por tis queles demanda un norm
de nos, sin que noi restricte li stilistic libertá del ductent
scritores».

// XXX NOTE: ci esset li marca original de págine -86-

// Quel lingue es plu bell! {{{2
=== Quel lingue es plu bell!

Li bon redactet official organ del Universala Esperanto-Asocio
«Esperanto» publica in no. 2 de ho-annu inter altricos un description
del vive in Monte Carlo (quel in Esperanto deve esser pronunciat
Tsarlo). Noi permisse nos citar li sequent frases quam exemple de
«bell» Esperanto:

____
Viroj, grasaj kaj malgrasaj, fortikaj aŭ malfortikaj, palegaj aŭ
rozaj, kaj tre multaj kun vizaĝoj tiel flavaj, kiel la ormoneroj al
kiuj ili tiel avide sopiras. La virinaj kostumoj
formas spacojn da koloro sur la sceno. -- Brilaspergitaj per juveloj,
atlasoj, silko kaj puntoj, maljunulinoj, kies malnovaj brustoj en iliaj
korsetoj knaras, mezaĝaj virinoj en junulaj kostumoj, kaj junaj belaj
sinjorinoj kun zorge emajlitaj vizaĝoj kaj fingroj briletantaj per
ringoj.
____

Ci li sam frases traductet in Occidental:

____
Mannes, corpulent e magri, robust o debil, pallid o rosi, e tre multes
con visages tam yelb quam li aurin monetes, a queles ili sospira tam
avid. Li costumes del féminas forma spacies de color sur li scene. --
Brilliant per asperset juveles, atlases, silk e dentelles, old féminas,
de queles li old péctores craca in lor corsetes, féminas de medietá, in
costumes de puellas, e
yun bell damas con acuratmen esmaltat visages e fingres brilliant per
anelles.
____

Estimat letores, ples comparar e judicar self, sin prejudicies, quel
lingue es plu «bell»!

// Noi deve evitar omnicos ínacustomat e strangi {{{2
=== Noi deve evitar omnicos ínacustomat e strangi

[quote, "J. Lott, 1888"]
____
Chascun parol, prendet ex un existent lingue, have ja su
signification, ma a un nov-creat parol un signification deve esser
atribuet. Li selectet paroles es ja familiari a nos, ili
fa li lingue facil e fluent, ma li inventet paroles es forenes por li
bocca e orel, ili nequande posse haver eufonie e facil pronunciabilitá.
Ad ultra noi vive in li periode de introduction e pro to noi deve
rigorosmen evitar omnicos ínacustomat e strangi por li nationes
dominant.
____

// XXX NOTE: ci esset li marca original de págine -87-

// Aforismes pri libres {{{2
=== Aforismes pri libres

[quote, Cicero]
____
Un chambre sin libres es quasi un córpore sin anima.
____

[quote, Bacon]
____
Existe libres queles on solmen gusta, altres queles on devora,
altres in fine -- ma ili es poc -- queles on deve masticar e digester.
____

[quote, Feuerbach]
____
It eveni al libres quam al vírgines: just li maxim bon resta
maxim long íntuchat. Ma in fine veni alcun mann, qui agnosce les e trae
les ex li obscuritá del oblivie ad in li luce de un bell circul de
activitá.
____

[quote, Schopenhauer]
____
Li erudites es homes, queles ha leet in li libres; li
penseros, li genies, li mund-iluminatores e promotores es homes, queles
ha leet directmen ex «li libre del munde».
____

[quote, Goethe]
____
Cert libres sembla esser scrit ne porque on mey aprender alquo
ex illi, ma porque on mey saver que li autor ha savet alquo.
____

[quote, Frida Schanz]
____
Ti posse dir in veritá, que il ha juit un bon libre, qui
meditante continua leer in it pos que il ja delong hat cludet it.
____

// Li ronde circum li munde {{{2
=== Li ronde circum li munde

Paul Fort, Prince del poetes.

Si omni féminas del munde vell voler dar se li manu, circum li tot mare
ili vell posser dansar un ronde.

Si omni mannes del munde vell voler esser marineros, ili vell far per
lor barcas un jolli ponte súper li unde.

Tande on vell posser dansar un ronde circum li munde, si omni homes del
munde vell voler dar se li manu.

[.author]
Trad. L. M. G.

// XXX NOTE: ci esset li marca original de págine -88-

// Cronica {{{2
=== Cronica

GERMAN OCCIDENTAL-FEDERATION (Deutscher Occidental-Bund). Ja in 1930 nor
coidealist Dr. Peipers (Köln) fat eforties por fundar un german
organisation del occidentalistes. Pro divers causes
ti eforties esset prematurat, e in li sequent annus li politic e
economic crise esset un gravissim obstacul de nor moventie justmen in
Germania. In ti circumstanties it esset un grand merite de nor nov e tre
fervent coidealist sr. W. Mildebrath (Berlin-Bernau), fundar o
reorganisar li german section del Occidental-Union, malgré li
culmination del crise. Li inaugural convente esset in li 8m e 9m octobre
1932 in Leipzig. Li nov organisation have li sequent adresses:

- Secretariatu; Dr. Peipers, Köln, am Römerturm 13.
- Administration: W. Mildebrath, Berlin-Bernau, Siedlung.
- Lettre-curses: W. Karch, Leipzig, Klarastr. 20.

NOV ANGLES FEDERATION OCCIDENTALISTIC. Noi posse informar nor letores
pri li fundation de un nov federation por Occidental in Anglia:
Interlanguage Association of Great Britain. Li
comité directiv consiste ex srs Biddle, Moore e Beer. Li secretario es
Sr S. W. Beer Jr, 40 St Andrew Street, London S. W. 8. Noi exhorta
anglés e extran coidealistes colaborar con ti nov grav centre del
Occidental-movement in Anglia. Sr Beer ja ha presc finit un nov manuale
Occidental-anglés, contenent un defense por Occidental, grammatica, vocabularium e
letura. Noi espera que omnes, qui posse, va auxiliar li edition de ti
important libre.

UN NOV EDITORÍA «NOV VIVE» ha esset fundat in Anglia, Chester, 18,
Meadows Lane, e ha ja publicat un micri «Li Via del Progress
Individual» de sr Eric Biddle, con li scope propagar li
practic látere del modern psicologie. 250 ex. va esser misset gratis a
divers Occidental-organisationes por vendition a 10 cts por lor propri
profite.

FRANCIA Durant 1932 noi ha successat interessar pluri seriós persones, e
noi ha obtenet li adhesion de yun e activ membres. Li presidente del O.
S{dot} F. ha visitat Sr Depin in Saint Quentin, Patre Tailliez in Metz e Dr.
Med. Thouvenin in Saint Dié.

Li 18 Octobre ha esset fundat in Angers li «Grup Interlinguistic de
Maine et Loire». Presidente: Ingeniero Thibault, Director del
Aqua-distribution; Secretario Guilbert William, Dessinero del vias, 3
Rue des Jacobins; Vice-secretario: Sr Gesneau.

INTERLANGUAGES No 49 (Red. E. Mauney, 19, Place Saint Pierre, Paris 18)
contene un «Questionnaire on fundamental problems of Glottonomy» e
«Epistola aperto ad dom. K. Asakawa» de W. de Jezierski. Noi expecta
con interesse li response de prof. Asakawa concernent li ver position de
IALA, un american interlinguistic societé, fundat de un Madam Morris,
mult-trombonat ma til nu realisant null cos.

HELVETIA ha aparit con nos de julí-aug. e sept.-oct. Noi remarca un
excellent articul «L'Occidental et les Allemands» del red.

// XXX NOTE: ci esset li marca original de págine -89-

Ric. Berger, in quel il per frappant exemples demonstra, que Occidental es plu
facil al germanes quam Esperanto. -- In un articul «De Auli ad Occidental» sr
A{dot} Creux monstra per detallies qualmen «Auli», un project de sr de
Wahl, usat ante circa 20 annus in quelc articules, ha metamorfosat se a
Occidental. Li comparation es tre interessant e posse evocar mult questiones.
Ancor plu interessant e clarificant li orígine de Occidental vell esser un
comparation inter Occidental e li precedent simil projectes de Lott,
Rosenberger e altres.

SCHOLA ET VITA, organo de Academia pro Interlingua, ha aparit til nu con
3 cadernes hoannu. In no. 1 un articul de Dr. J. Meysmans: «Pro
facilita el practica de Interlingua» es digni de nor
plen attention. Scrit in un form de «novlatin», quel supresse li final
tematic vocales del subst. e adj., li lingue es tre simil a Occidental, con
quel it have comun anc li conjugation, per alcun errore atribuet a sr de
Wahl. Ne solmen sr Meysmans ma anc srs H. Bylsma e J. Weisbart ha usat
sporadicmen simil novlatin projectes e noi uni nos con ti senior, qui
hat petit sr Meysmans «publicar articules in iste lingua». Ma noi vole
adjunter, que sol articules ne sufice, it es necessi complet grammaticas
e vocabulariums por demonstrar, que on posse constructer in consequent
maniere li interlingue sur li principies til nu solmen esquissat del
seniores nominat e que ti lingue essentialmen va esser diferent e
superior a Occidental. -- In li sam no. Prof. O. J. Tallgren-Tuulio, in su
propri variant de Latino sine Flexione, quel il nomina Latino non
sine Flexione, reprinta su interessant articul pri li interlingue,
mentionat de nos ja in no. 82 de Cosmoglotta, pag. 46. Li autor sembla ancor
hesitar concernent li conjugation: il proposi p. ex. nos pote, nos
poteba, nos habe potuto; nos es, nos era, nos habe etato; nos vole, nos
voleba,
nos habe volito; nos faceba, nos habe facto, etc. un conjugation, quel
sembla tro complicat in comparation con li conjugation de Occidental. Li autor
adultra hesita anc concernent li vocabules: to opina o to puta, to
prende o to sume, to apprende o to edisce, etc. Prof. T. constata, que
on va esser fortiat far li «selectione de vocabulos secundum criterio
de internationalitate».

No. 2 de Schola et Vita es consacrat totalmen al memorie del prof. G.
Peano.

In no. 3 noi remarca un tre interessant articul de Dr. Henri Frei:
«Interlingua aut Superlingua?» Li autor proposi li nómine Superlingua
al «lingua internationale de scopo superiore characterisato per
vocabulario de civilisatione extracto ex fonte latino in gradu ut existe
in vocabulo sciente de hodie, nam latino es minus inter- quam
super-posito ad idioma nationale». Li autor esquissa li superlingua per
lineas, queles essentialmen coincide con li principies de Occidental.
Dr. Frei es elaborant un sistema personal e noi con grandissim
interesse li resultates. Sr J. Durant (Roma) presenta un nov project
«Mondyal»: «Le M. ave por emblem brevity, semplicity e verity.
Komposed des pluses lang, it apare un lang modern natural. Un cort
rudiment de gramat kostitue son mekanism, formed des fil solid e tre
large.» Quam on vide li autor permisse se mutilar li international
paroles secun capricie. Noi ne dubita, que it ne vell esser desfacil a
quelcunc inteligent interlinguist fabricar cent «Mondyal»-projectes in
un annu.

// XXX NOTE: ci esset li marca original de págine -90-

OCCIDENTAL ORGANISA SU «CONSULATUS». In Cosmoglotta e li nov jurnal
«Occidental» de Brno ha esset publicat antey sporadicmen nómines de
persones, queles vole coresponder in Occidental. Plu quam un
certmen ha regretat, que li nómines ne ha esset colectet sur listes
special, u vell esser facil trovar li adresses. Ti ínconvenientie va
esser reparat. Li Sviss Association por Occidental va composir un
complet adressarium, quel va esser misset gratis a omni interessates.
Ultra to on va electer special informatores por auxiliar viageant
occidentalistes. Omnes, queles desira ja nu demonstrar li practic
utilitá de Occidental o intrar in un interessant corespondentie con persones
landes, deve anunciar se -- si to ne ja es fat -- a Occidental-Buró,
Chapelle (Vd), Svissia.

ACADEMIA PRO INTERLINGUA ha arangeat election de nov. direction. Li
votation dura till 15m dec. 1932.

LI XXIV UNIVERSAL CONGRESS DE ESPERANTO evenit in li comense de aug.
hoannu in Paris. Circa 1{nbsp}700 persones participat, secun li
Esperanto-jurnales. Li solemni inauguration evenit li 2m aug. in

Sorbonne per oration de sr A. Baudet, ex-presidente del Chambre de
Comercie de Paris. In li «Somera Universitato» discurses esset fat de
sr George Avril pri «Cinematographic art» con presentation de 3
filmes, e de sr Gabriel Chavet pri «Modern tendenties in li
choreutica». Un frances comedie «Knock» esset ludet de belgos. Li
grand magasine «Galleries Lafayette» ofertat un gratis lunch al
pacifistes. On promenat tra Montmartre e excurret a Versailles e
Fontainebleau. Li sequent congress va evenir in august 1933 in Köln,
Germania.

Maxim sensational esset li decision del «Konstanta Reprezentantaro»
anullar li «Kontrakto de Helsinki» secun quel li Universala Esperanto-Asocio
ha esset til nu un índependent organisation, e a un comité de 7
persones esset dat li obliga reorganisar li tot Esperanto-

movement talmen que in future va exister solmen un international
organisation, quel va plenar li present functiones de I.C.K., U.E.A. e
K.R. Chascun membre de un national societé esperantistic va dever esser
anc membre del international organisation, e va payar a it un unitari
contribution, quel va contener anc li national pay. Secun li jurnale de
U.E.A. «Esperanto» ti, quasi revolutionari decision consternat un
grand númere de esperantistes, queles misset un delegation al U.E.A. por
reciver information pri li ver statu del coses,
e li presidente devet «trankviligi la ekscitighintajn fidelulojn»
(excitat fideles). Dr E. Privat, li redactor de «Esperanto», scri:
«Con ti subit decision ni U.E.A., ni plur national societés consentit.
Li esperantistes ergo va revenir al statu, quel ili conosset durant long
annus, quande omni congress esset fat camp de discussiones sin fine pri
li organisation del movement.» Dr T. Jung, li redactor de «Heroldo de
Esperanto», quel ha luctat energicmen por un nov-organisation, scri:
«Li caracteristic trate de U.E.A.-ductores es, que ili obstina a
omnicos, quel vell posser alquant tuchar li existent form de nor
organisation o de U.E.A., mem si ti form ha monstrat se íncapabil e si
li nov form vell significar grav progress por nor movement o por U.E.A.
self.» Li Esperanto-jurnales es plen de enunciationes por e contra li
present
politica del ductores, curtmen -- in Esperantujo sembla furer un sorte
de guerre civil.

// XXX NOTE: ci esset li marca original de págine -91-

// Cosmoglotta 1939 {{{2
=== Cosmoglotta 1939

Ples observar ci infra li nov adresses e conditiones!

Nor revúe va continuar aparir durant 1939 regularimen quam bimensual
official organ del Occidental-movement, in cadernes de adminim 16
págines, con artistic covriment, contenent original articules de
prominent interlinguistes, litterari letura de modern autores de
diferent nationes in traduction, cronica del interlinguistic movementes,
ilustrationes etc. Pro professional labores li present redactor es
fortiat per ti ci numeró cessar su redaction de Cosmoglotta. Il expresse
su cordial mersí a omnes, queles durant li passat annus ha auxiliat li
edition, per plum, borse o labor, e, con li consense del Central Oficie
del Occidental Union, il transmanua li redaction al filologo, Dr. Phil.
Bertil Blomé, Göteborg, Svedia, qui have li amabilitá prender sur se li
oficie. Ples notar li nov adresses:

// XXX TODO: Confirmar aspecte original:

REDACTION e ADMINISTRATION:
COSMOGLOTTA, Box 171, STOCKHOLM Svedia.

CONDITIONES DE ABONNAMENT: Li precie de simplic abonnament es indicat ci
infra por li resp. nationes. Ti qui misse li duplic summa, recive 3 ex.
(abonn. de propaganda). Ples payar per post-mandate, banc-note o
post-chec (pch) al sequent adresses:

ANGLIA: 2s 6d; British Occidental Centre, 40 St. Andrew St., LONDON, S.
W{dot} 8.

AUSTRIA: 3,50 S; Occidental-Union, Ehamgasse 40, WIEN (pch Wien B-84
868).

FRANCIA: 12,5 fr.; sr L. M. de Guesnet, 83 Rue Rochechouart, PARIS IX,
(pch Paris 26437).

GERMANIA: 2 RM; German Occidental Federation, Administration,
BERLIN-BERNAU, Siedlung, (pch Berlin 696.76: sr W. Mildebrath,
Berlin-Bernau, Siedlung).

SVISSIA: 2,60 fr.; Occidental-Buro, CHAPELLE (Vd), (pch 11.1969).

SVEDIA e altri landes: 2,50 kr. doll.; Cosmoglotta, Box 171, STOCKHOLM,
(pch Stockh. 53858).

Ples inviar Vor abonnament ja hodie por evitar interruption del
expedition: Li economic crise universal obliga li administration cessar
li inviation del revúe a non-payantes!

'''

// XXX TODO: Confirmar li aspecte e separation original:

Listes de corespondentes e informatores
del Association por international servicie (APIS) posse esser obtenet
gratuitmen de:

R{dot} Kolar, secretario general, NYRSKO 10, TCHECOSLOVACIA.

Occidental-Buro, CHAPELLE (Vd), SVISSIA.

// Subventiones {{{2
=== Subventiones

Col. Gerald A. Moore £ 10, E. Bn. 15 sv. Cor., Alb. Haldin
100 sv. cor.

[.center]
****
Edvard Rydahls Boktryekeri, Stockholm 1932
****

