Cosmoglotta A 094 (mar 1934)
============================

\

::: {#displaycontent}
COSMOGLOTTA 

 

Annu XIII  Marte 1934  No 3 (94)

LI ORIENTE PROTESTA !\...

 

Li Esperantistes es hodie mult preoccupat del \"rezolucio\" per quel li
\"Japana Esperanto Kongreso\" in Kioto (Nov. 1933), protesta contra li
invasion del neologismes [in Esperanto. Ti congress \"energie
malrekomendas, pro la bono de Esperanto, la uzon de neologismoj sen
nuanca diferenco\... Tro ofte, oni ne atentas nin Orientanojn che la
enkonduko de internaciaj vortoj, kiuj ne estas komprenata en la
Oriento\".]{style="font-size:13px;"}

 

Strax quelc amicos esperantist signalat nos ti \"rezolucio\" e concludet
que it es [directet contra li naturalità del \"Occidenteeee\", e que mem
it es li condamnation del principies de Occidental
! ]{style="font-size:13px;"}

 

In realitá, ti rezolucio pruva nequo contra nor systema. In contrari !
Li afere es vermen interessant e noi hasta exposir it a nor letores e
anc al tro superficial judicant Esperantistes. Por comprender li
Oriental protestation, on deve intrar in li construction de Esp-o. 

 

Li male jace in li construction de Esperanto. 

 

Li enorm majorité del derivates international fini presc sempre per li
sam suffixes -ion, -or, -ura, -iv, -ment, etc. (quam it es esset
constatat in Cosm. de nov. 1933, p. 92). Ma Dr Zamenhof ne admisset ti
sufixes in su sistema. Por formar li nómines de action, por exemple, il
substituet li finale -o al finale -i del verbes : administr-i,
adminis-[tr-o ; deklar-i, deklar-o, civiliz-i, civiliz-o, etc.,
etc. ]{style="font-size:13px;"}

 

Ma li nómines de action, derivat de ti verbes es in li grand lingues de
civilisation : administration, declaration, civilisation, etc. , etc. Li
fortie del internationalitá es tal que [ti derivates invadet poc a poc
Esperanto e esset admisset quam nov radicas, quam neologismes. Apu li
derivates regulari, ilumino, konverso, delego, etc.. esset
ad]{style="font-size:13px;"}[misset li dublettes iluminacio,
konversacio, delegacio, etc. Remarca ti curios formes per -io, quel
postula un fals accentuation sur i. Esperanto ne posset adopter li
finition natural -ion pro su acusative quel vell postular
iluminacionon\... etc. ]{style="font-size:13px;"}

 

Anc apu direkci-isto, konduk-isto, redakt-isto, etc., regularimen
derivat ma ínnatural es usat paralelmen direktoro, konduktoro,
redaktoro, etc., quel ne posse derivar se regularimen pro que li sufixe
-or ne es admisset in Esp-o. Sam casu por li derivates per -ura, -ment,
e -io. 

 

On ha resumat li derivation de Esp-o per ti formul tre just : \"Quande
Esp-o vole [esser regulari, it es ínnatural, e quande it vole esser
natural, it es ínregulari!\" ]{style="font-size:13px;"}

 

Quam on divina, ti neologismes es usat precipue del europan e american
Esperantistes qui save que ti paroles es international durant que li
derivates regulari es artificial.

 

Pro quo li Orientales es contra li neologismes. 

 

Ma li Orientales ne comprende li necessità de ti neologismes apu li
derivates regulari. In un curt extracte del vocabularium
Japanesi-Esperanto, publicat in li revúe \"Esperanto\", on trova, vis a
vis un parol Japanesi, li traduction evolu-i, -evolu-o\... e anc
evolucio quam equivalent de evoluo ! It es evident que li Orientales ne
comprende li utilitá de ti duplic traduction quel causa continual
hesitationes. On ne plu save esque on deve dir evoluo o evolucio. Do li
Orientales tot naturalmen protesta contra li duesim [form e fa memorar
al Europanes que li essential avantagie de Esp-o es su formation per
afixes e composition. Li \"rezoluzio\" de Kioto explica ti resistentie
tre clarmen : ]{style="font-size:13px;"}

 

\"La Japana Kongreso deklaras ke la vortfarado per afiksoj kaj kunmetado
estas unu el la esencaj karakterizoj de Esp-o ; gi estas grava
plifaciligo de la lernado\". (Li parol-formation per afixes e
composition es un del essential caracteristicas de Esp-o ; it es un
important afacilation del studie). 

 

-33- 

 

 

Nu ! ti principie noi completmen aproba. Noi aplaude con entusiasme li
coragiós [postulation del Japaneses. Li Oriente es rect ! Un lingue
international ne deve ]{style="font-size:13px;"}[haver du species de
paroles de sam signification : un derivate regulari e un altri adoptet
pro pietá al internationalitá. Talmen on charja ínutilmen li
vocabularium, e li Orientales deve aprender du lingues. Ti strangi
situation de Esperanto ha esset ]{style="font-size:13px;"}[mult vezes
explicat e criticat in nor publicationes, specialmen in li important
exposite de E. Pigal \"Essentie de Occ.\" (Cosm. no 56), in li capitul :
Valor cultural e educativ de Occ. ]{style="font-size:13px;"}

 

Ma li fortie del internationalitá !\... 

 

On va objecter nos : it es facil contentar li Orientales ; it sufice
eliminar ti neologismes e usar solmen li derivates regulari de Esp-o. Ve
! Li solution ne es tam facil. On ne posse ignorar li potentie del
naturalitá.

 

Zamenhof, por evitar que su Esp-o cade in li cáos del paroles
international contentat se per circa 2000 radicas in comensa, ma poc a
poc li international paroles invadet irresistibilmen Esp-o pro li
repugnantie natural al artificialitá. Li crise causat [del antagonisme
inter li naturalitá e li artificialitá esset ínevitabil e va esser
regretabilmen sempre plu acut, nam ti antagonisme es ínsolubil in li
sistema. Pos 50, pos 100 annus, li problema va esser li sam pro que li
culpa jace in li construction self
del ]{style="font-size:13px;"}[sistema. ]{style="font-size:13px;"}

 

Vole vu un exemple typic del fortie del naturalitá ? It es trovabil in
li parol self rezolucio, quel li Orientales self usa quam titul de lor
protestation. Ti parol esset ínconosset in li Esperanto de Zamenhof. Til
1907, li vocabulariums Esp-o traductet ti parol tre International per
decido o decid-ajo. In 1908, li dictionarium de Cart accepta [rezolucio,
ma solmen in li sens medical, quo constituet ja un unesim concession al
internationalitá. Ma hodie, ti sam parol rejectet de Zamenhof es usat
plenmen con li sens general postulat del internationalitá. Talmen por
miles e miles de altri paroles. E it es tro tard por ear retro al
Esperanto de Zamenhof, ye li nómine del regularitá. Li naturalitá es tro
potent. ]{style="font-size:13px;"}

 

Qualmen soluer li antagonisme ? 

 

De un part li Americo-Europanes tende preferer li internationalitá al
regularitá e de un altri parte, li Orientales postula li conservation
del regularitá.

 

Un sol via possibil es : Occidental ! 

 

(Image: Occidental es li aurin clave quel aperte li tresor del
vocabularium international) 

 

Occ. es li sol sistema combinant li regularitá con li naturalitá, li sol
sistema possent satisfar in sam témpor li beson de naturalitá del
Occidente e li beson de regularitá del Oriente. Omni duplicitá de
paroles, quel causat li protestation de Kioto es ínexistent in Occ.

 

Por exemple, del verbes ilumina-r, conversa-r, delega-r, civilisa-r,
confedera-r, resolu-er, etc., etc. (pluri miles de paroles es in li sam
casu !) on deriva in Occ. regularimen li [nómines de action
illumination, conversa-tion,
delega-tion, ]{style="font-size:13px;"}[civilisa-tion, confedera-tion,
resoltion etc., e omni ti derivates es rigorosimen conform in sam témpor
al naturalitá ]{style="font-size:13px;"}[e al regularitá. Li question
del neologismes ne mem posse esser discusset in Occ, nam per su regules
Occ. retrova precismen ti paroles international
sin ]{style="font-size:13px;"}[alcun
hesitation. ]{style="font-size:13px;"}

 

E ti problema es soluet per 3 curt regules quel omni Orientale aprende
in quelc minutes. Esque vu comprende nu li alt signification del
rezolucio de Kioto? It justifica completmen li principies e li
construction de Occ. It es nu urgent far conosser al Orientales li sol
solution satisfant lor postulationes. Occ. deve esser strax expandet in
Oriente. 

 

-34-

 

 

E li altri systemas ? 

 

Forsan on va questionar nos : esque altri projectes ne anc solue li
problema per lor derivation ? Regretabilmen no ! Quam in Esp-o, li
derivation de Ido ne posse formar li paroles international per su propri
regules (ma solmen un parte de ti paroles). E to es li cause de long
disputas che su adeptes. Ad-ver, Ido have li suffixes -iv e -uro, ma pro
que li notion de supine ne es egardat, ti sufixes forma paroles quam
eduk-iva, 

decor-iv, etc. !!! 

 

E Ido rejectet completmen li max international suffixe -ion, benque it
servi formar milles de derivates natural. Li sam dilemma existe in Ido
quam in Esp-o. Ido es íncapabil retrovar li derivates international con
-ion, -or per su propri regules. E save vu quo [proposi li Idistes por
soluer li desfacilitá (Vide lor revúe \"Muevi\")? Ili proposi
introducter per un sol colp omni paroles per -ion quam nov radicas, quam
neologismes apu li derivates ]{style="font-size:13px;"}

regularimen format per -o ! Si un vez Ido penetra in Oriente, li
historie va recomensar ; un nov congress de Kioto va dever adressar un
\"rezolucio\" al Idistes del Occidente ! 

 

Li altri sistemas de lingue international ne solue plu bon li problema
del derivation natural. Por exemple Romanal, creat circa ante 20 annus
del avocat Michaux, li presidente del unesim congress de Esp-o in
Boulogne s/Mer de 1905, es anc íncapabil derivar regularimen li paroles
per -ion, -or, -ura, -iv. Romanal considera les quam [nov
radicas. ]{style="font-size:13px;"}

 

Li sam cáos existe in Uniti Langue, quel esset creat de du german
Idistes, in 1922, li sam annu quam Occ. Ni Romanal, ni Uniti Langue
cuida pri li regularitá in li derivation ; lor autores ne suposit un sol
moment que li Orientales besona li regularitá ! Forsan li rezolucio de
Kioto va far comprender it a ili ! It es significativ que, durant que
Romanal e Uniti langue ne trovat un sol adepte til nu, Occ. sempre
extende [su movement. ]{style="font-size:13px;"}

 

Noi repeti : li tot nod del question, li capital desfacilità in li
elaboration del lingue International jace in li deverbal derivation ; ni
Esperanto, ni Ido, ni alcun altri sistema ha desligat li nod. Pro to no;
resta entusiast defensor de Occ., li sol sistema possent [contentar li
oriental e li occidental popules.  R. Bg.]{style="font-size:13px;"}

\-\--

 

OCCIDENTAL ES LI SOL LINGUE INTERNATIONAL FORMANT REGULARIMEN LI PAROLES
INTERNATIONAL 

 

plic (F. pli, D. Falte) 

plic-ar 

du-plic 

du-plic-ita 

du-plic-ata 

tri-plic-e 

im-plic-ar 

de-plic-ar 

re-plic-ar 

sun-plic-ita 

sim-plic-ita 

com-plic-ita 

com-plic-ar 

com-plic-ation 

a-plic-ar 

a-plic-ation 

a-plic-abil-ita 

ex-plic-ar 

ex-plic-ation 

ex-plic-ativ 

ex-plic-abil 

in-ex-plic-abil 

press-er 

press-ion 

com-press-er 

com-press-ion 

com-press-or 

com-press-iv 

com-press-ibil 

com-press-ibil-ità 

im-press-ion 

im-press-ion-ist 

im-press-ion-abil 

im-press-ion-abil-ità 

ex-press-er 

ex-press-ion 

ex-press-iv 

ex-press-iv-ità 

ex-press-ibil 

de-press-ion 

de-press-iv 

su-press-er 

su-press-ion 

su-press-ibil 

 

miss-er (F. envoyer) 

miss-ion 

miss-ion-ano 

miss-iv-e 

trans-miss-er 

trans-miss-ion 

de-miss-ion 

de-miss-ion-ar 

de-miss-ion-ario 

com-miss-ion 

com-miss-ion-ario 

ad-miss-ion 

ad-miss-ibil 

in-ad-miss-ibil 

ad-miss-ibil-ità 

per-miss-er 

per-miss-ion 

per-miss-ion-ano 

re-miss-er 

re-miss-ion 

 

-35-

 

 

LI LINGUE EXPECTAT 

 

\"Vu trubla nor adeptes, objecte nos quelc Esperantistes, vu noce
lor [entusiasme per vor propaganda\" ]{style="font-size:13px;"}

 

Noi responde : No ! Li numerosi lettres, quel noi recive monstra que
Esperanto ne satisfa su adeptes e que li lingue international risca
perir si on ne rectifica li fals via sequet til hodie, si on ne rejecte
li ínsuportabil artificialitá quel Esperanto vole imposir malgré li
instinctiv repugnantie del popul. 

 

Por monstrar li actual statu de spiritu del mundolinguistes, noi cita
ti-ci lettre just arivat che li administration de Cosmoglotta. 

 

Rio de Janeiro, 1o de Janeiro de 1934. 

 

Estimataj sinjoroj, 

 

Okaze, mi trovis numeron de \"Cosmoglotta\" kaj ekinteresighis pri
\"Occidental\". Gis nun, mi neniam audis pri tiu-ci lingvo, car la
estroj de nia esperanto-klubo kaj ankau la esp-revuoj preskau neniam
parolas pri tiaj novajoj. 

 

Esperanto lacigas min. Mi pensas ke la \"lacigeco\" estas unu el la plej
karakteraj trajtoj de Esperanto, kvankam unuavide gi sajnas esti tre
simpla kaj facillernebla. 

 

Mi pensas ankau ke la nenatureco de la lingvo malpermesas la disvolvigho
de [la literaturo kaj poezio. Verdire, la originala Espo-poezio (Julio
Baghy, k. t. p.) estas tiel artefarita kaj senviva kiel la lingvo mem.
Neniel gi estas arto ! Ili ambau (la lingvo kaj la literaturo) estas
\"homunculus\" sed neniel vivaj estajoj ! ]{style="font-size:13px;"}

 

Tial mi dezirus ekkoni Occidental\'on. Eble gi estas pli vivplena kaj
homa lingvo\...\"

 

Quam on vide, ti spontan judicament de un expert Esperantist monstra li
fatiga causat unicmen del artificialitá del lingue. To explica pro quo
Esperanto ne progresse : tro mult adeptes abandona li movement pro que
li sistema es tro lontan del natura.

 

Un altri interlinguist de Rio de Janeiro, qui practica Esperanto desde
25 annus comensat per scrir nos un grand lettre plen de objectiones ;
noi invitat le examinar almen li construction de Occ. ante combatter it.
E poy, il respondet nos in un tot altri ton per ti confession : la
derivado de Occ. estas mirindajo !    R. Bg.

\-\--

 

IMPORTANT AVIS POR OMNI CORESPONDENTES [CON
ESTONIA ]{style="font-size:13px;"}

 

Depos februar 1934 por li posta in Estonia es valid solmen li nov
estonian nómines del cités, locs, strades, etc. It mem ne es permisset
usar ambi nómines, li nov junt con li anteyan. Correspondenties peccant
contra ti rigorós ukas va esser regardat [quam sin adresse e adressat
quam íntrovabil. Pro to it es necessi usar nu solmen li nov estonian
nómines : Tallinn (Reval), Tartu (Dorpat, Jurjew). Rakvere (Wesenberg),
Paide (Weissenstein), Haapsalu (Hapsal), Pärnu (Pernau), Narva-Jöesun
(Hungerburg), Kuresaare (Arensburg), etc. ]{style="font-size:13px;"}

E. de Wahl. 

 

-36-

 

 

ENGELBERT PIGAL 

 

E. Pigal, ingeniero in Wien (Austria), posse esser nominat li secund
patre de Occidental. A su clartá de vise, a su energie, a su tenacitá,
nor 

movement debe su unesim Impulsion. 

 

Sr. Pigal esset, in 1921, un del 5 organisatores del unesim
Ido-Kongreso. Essente ingeniero del grand firma Hoerbiger & Cie de Wien,
Sr. Pigal interessat se al labores astronomic de su chef, li astronom
Hoerbiger, e il publicat in Ido li Cosmogonie glacial de ti-ci (hodie
traductet in Occ.). 

 

In 1922 aparit Occidental. Strax (forsan li unesim) Sr. Pigal, malgré su
extrem yunesse, perceptet li extraordinari qualitós del solution de
Wahl, quel semblat in unesim vise al profanes ne plu remarcabil quam li
altri numerosi projectes. Durant li unesim annus, Occidental incontrat
solmen prejudicas. 

Certmen, un altri mann quam E. de Wahl [vell har abandonat li lucte ; li
simpatie de quelc Idistes, inter queles E. Pigal in prim, subtenet le,
nam il savet que plu o minu tard li veritá
victe. ]{style="font-size:13px;"}

 

E. Pigal ganiat al scole naturalistic su colegos plu old, plu
experimentat quam il, por exemple Sr. Janotta, ancian Volapükist e
Esperanstist e presidente de un Ido-Kongreso, Sr. Hoerbiger patre e
filio, Sr. Deminger etc., etc. Per Cosmoglotta, quel il redactet de
1926 [til 1930, il iniciat li unesim propaganda sistematic inter Idistes
e Esperantistes. Ancor hodie il es Director del Occidental-Union de quel
li ]{style="font-size:13px;"}[sede es in Wien XI (Ehamgasse
40). ]{style="font-size:13px;"}

 

Dir in quelc lineas li admirabil labor de ti pionero ne es possibil. Plu
tard li historianes del lingue international va astonar se pri li su
enorm capacitá de labor junt a un tel richess de conossenties
linguistic\...e tamen Engelbert Pigal ne es un professional linguist ! 

 

Noi save que, con un tal chef, nor Occidental movement posse ear ad-avan
in fide.    R.B.

\-\--

 

Li memorantie es li sol paradise ex quel noi ne posse esser expulset. 

 

Tolerantie es li normal expression de intern securitá. Mem Anglia esset
liberal solmen tande, quande it sentit se por long témpor esser victor
sin possibil dangere, e supressiv quande it sentit se in dangere. 
Keyserling.

 

Saver es poc, voler es plu, posser es omnicos.   Shaw.

 

-37-

 

 

ESQUE ON VA REFORMAR ESPERANTO E IDO ? 

 

Long, noi credet it, ma hodie nor conviction es fat. Sovent, adeptes de 

ti lingues asserte que bentost on va \"modernisar\" lor idioma ; it
sufice atender ! Precipue che li Idistes, on ha discusset calidmen, on
proposit reformas in li direction de Occidental ; ma desde 6 annus on ha
reformat necos e mem li Ido-reunion in Luxemburg de 1933 ha votat li
desir que on mey instituer \"10 annus de stabilità in Ido\" !! 

 

Do, li evenimentes del ultim periode ha docet nequo al Idistes. Ili vide
lor ranges diminuer desde que Occidental attrae li partisanes del
naturalità, ma in vice de interprender francmen li modernisation de lor
lingue, ili decide conservar nechangeat lor demí-reformat Esperanto ! 

 

Ti decision ne deve astonar nos : it es tro tard por reformar ni Ido, ni
Esperanto. Ti labor devet esser fat in li unesim annus. Hodie li
capitales investit in li editiones e precipue li acustomation, li
ínevitabil acustomation impedi it. 

 

Por comprender quel fortie representa li acustomation, it sufice studiar
li historie del reforma ortografic in li lingue francés. Ante un
demi-secul, Francia esset agitat per prominent grammaticos, qui volet
simplificar li ortografie francés tant complicat. [Omnes concordat que
on devet far ti simplification ma con un restriction : sin modificar li
fisionomie (o aspect) del paroles. Naturalmen ti du postulates esset
ínconciliabil ! Li acustomation esset tant inradicat que li reformatores
trovat un terribil opposition che omnes strax quande ili volet modificar
un sol parol. Mem Voltaire li maxim influent scritor frances del 18im
secul por obligar li Franceses scrir filosofe in vice de philosophie,
rangeat ti parol in li líttere F in su Dictionnaire philosophique. Du
secules plu tard, francés continua scrir philosophie malgré li exemple
de hispan e italian ! ]{style="font-size:13px;"}

 

Li conosset teoretico Michel Breal ha explicat ti conservatism in un
libre tre interessant \"Causeries sur l\'orthographe\". In it, il
monstra que li difusion del instruction, del libre es li ver responsabil
: \"Li reformas esset possibil in li anteyan secules, tande
li [jurnalisme ne hat prendet li spíritus e li ocules in li ligas del
hábitu. Sam quant augmenta li númere del homes savent leer e scrir, li
efortie postulat por un reforma deveni plu grand. Omni nov dictionarium
es un pesa adjuntet in li balancie sur li latere del
conservatism. ]{style="font-size:13px;"}

 

Pos 10 annus, Ido e Esperanto va esser ancor minu reformabil e reformat
quam hodie. 

 

Chascun libre, quel va esser publicat durant ti periode va esser un pesa
adjuntet in li balancie sur li latere del conservatism.   R.B.

\-\--

 

A omnes ! 

 

Omni hom quel apprecia li órdine, posi su corespondenties in cadernes,
e, por [fixar les, perfora les in li levul márgine. Ma quande vu prende
un tal caderne por controlar alquo, ho ve ! Ta vu trova sovent lettres
scrit justmen til li márgine, li scritura es perforat e li partes del
lettre proxim li márgine es ínleibil. Adver li maxim
multi ]{style="font-size:13px;"}[homes ha apprendet in li scol que on
deve lassar líber li levul márgine por evitar ti desavantage. Ma ti bon
regul de scol ne considera li homes quel utilisa anc li reverse del
lettre-paper ; ti bon homes anc sur li reverse lassa líber li levul
margine, obliviant li ]{style="font-size:13px;"}[scop del
regul.]{style="font-size:13px;"}

 

Scriente sur li reverse de vor lettre-paper, ples lassar líber li
\'\'dextri\'\' márgine !!! 

 

Scrit in rabie de un hom quel sovent deve foliettar in su cadernes de
correspondentie. 

 

Publicand in li tot munde por afrigidar ti rabie. 

 

Yo suplica li tot munde : ples ne scrir sur li dextri márgine del
reverse !!! 

 

Ples dir it al tot munde, ples traducter it in omni lingues del munde,
ples inserter it in omni gazettes del tot munde !!!! 

Dr Peipers (Köln). 

 

-38-

 

Perfection del levul demí-cerebre. 

 

Presc omni nerv-cordes imbocca in li cerebre. Sur li via ili crucea
unaltru. Sentimentes del levul demi-córpor ergo es raportat al dextri
demí-cerebre e invers. Egalmen li dextri demí-cerebre efecte al levul
demi-córpor e invers. Maladie e vulneration de un demí-cerebre causa
desordinationes in li altri demí-córpor.

 

Pro que nu noi tasta e labora precipue con li dextri manu, it es evident
que li levul cerebre-part es plu perfect in consequentie de su relation
al dextri manu. Muscules, ne usat de nos, deperi. Exactmen tal it es pri
li cerebre. A un mann, ataccat de apoplexie in li dextri flanc, ne
solmen esset paralisat li brassa, ma il perdit anc li capabilitá parlar.
Con pena on le instructet, scrir per li levul manu. E vide ! Poc a poc
il denov gania li lingue. Essente ataccat de apoplexie un duesim vez, il
nequande plu perdit li lingue. 

 

Per ti hasard on constatat li fact que li dextri demi-cerebre es
índevelopat, ma apt educar se per practica del levul manu, del levul
membres intot, e per to es possibil un duplication del fortie
intellectual. Experimentes, fat in prim in America, poy in scoles in
Berlin e Königsberg, dat surprisant successes. It monstrat se que li
expectationes in mult regardes esset superat del resultates. Ne solmen
li levul manu lassat se perfecter extraordinarimen rapid, ma sovente mem
it devenit plu habil quam li [dextri.]{style="font-size:13px;"}

 

Si alquo es singulari, it es que til hodie on ha fat poc atention a ti
circumstantie. Tamen existet un númer de prominent persones, inter ili
Leonardo da Vinci, Michel Angelo, Adolf Menzel e Baden-Powell, quel
laborat per ambi manus e de quel anc quelc con mult entusiasme fat
propaganda por li simetric exercitie de ambi manus. Quo es atingibil per
bimanuisme monstrat li scoleros de John Jackson in London. [Inter tis
esset teles quel pos curt exercities in li sam témpor posset scrir du
lettres de divers contenete o simultanmen mem contar e
dessinar. ]{style="font-size:13px;"}

 

Li angleses e americanes ja desde quelc témpor aplica li nov
conossentie. In Philadelphia li autorités propaga per obligat
instruction li bimanual perfection, e in Anglia existe un societé por
favorisation del bimanual education. Li japaneses possede li [beneficie
del bimanuisme ja desde ínmemorabil témpores. In lor scoles e in lor
armé li levul manu es exercit tam quam li dextri. Adver ti ci popul
solmen in recent témpor sembla haver reconosset li profit de ti
perfection, ma informantes fortmen inclina al opinion que existe strett
relationes inter li bimanuisme e li capabilitá de ti ci yelb rasse. Noi
blancos deve ne restar retro, e it vell esser prudent, attenter ti
problema plu fortmen quam til nu. ]{style="font-size:13px;"}

 

Qui ne vole participar li profit resultant ex li usation de ambi manus ?
Lass nos exercir nor levul manu, til nu tractat tam step-matrin, e per
to anc exercir nor dextri demí-cerebre por plen developation de nor
forties fisic e psichic ! 

 

Secun Hans Cloy. 

Traductet de H. Gaminger (Austria). 

\-\--

 

In li zoologic jardin: 

 

--- Di me, papá, esque li zebre es un 

animale nigri con blanc stries, o un blanc animale con nigri stries ? 

 

-39-

 

 

 

 

LI REY ÍNTUCHABIL 

\--

 

Li reyes de Hispania fundat un etiquette (regul de ceremonie in li
corte) exagerat til lu absurd. Un de ti regul interdictet tuchar li rey
e li reyessa exter certi casus strictmen indicat. 

 

Vi, pri to, un facte quel on vell creder con mult pena si it ne esset
historic. 

 

Philippe III, rey de Hispania, essente malad, esset plazzat in un
fauteul tre proxim al camine u on hat acumulat un grand quantitá de
ligne. Bentost li calore devenit íntolerabil, e li rey dit al cortesanes
retraer quelc splintes. Ma pro que li duc de Ussede, grand Garda-foy del
coron ne esset ta, e que il sol havet li jure tuchar li foy del
reyal [chambre, nul assistente audaciat commetter tam grand infraction
al ]{style="font-size:13px;"}[etiquette. ]{style="font-size:13px;"}

 

De un altri parte, nequi posset tuchar al fauteul del rey exceptet li
grand chambellan, quel esset anc absent. 

 

In fine, it es interdictet, con pena de morte, tuchar al sacrat persone
de Su Majestá. De quo, it resulta que li cortesanes lassat tranquilmen
rostar lor rey durant que ili lamentat pri su trist fate.

 

Quande li Garda-foy e li Chambellan arivat, it esset tro tard, li rey 

esset morient e in li sequent die, il morit del consequenties de ti
horribil 

suplicie. (Larousse.) 

 

Nota del Red. Noi cita ti anecdote historic pro que it posse servir 

admirabilmen quam parabole. Nor letores ha ja fat, sin dubita, li
necessi transscritiones : Li rey es\... Esperanto ! Li foy es li\...
defectes (acusative obligatori, lítteres circumflexat, etc.) Li
cortesanes es li Esperantistes e li etiquette li\... sacri Fundamento.
Li cortesanes vide bon que on posse salvar lor rey, ma li etiquette ne
permisse it. 

 

FORMES IN EXPERIMENTATION 

 

Durant li ultim annus ha esset usat in Cosmoglotta quelc nov formes in
experimentation quam : illi (vice ili), vece (vez), post (pos), nuance
(nuancie), alor (ye), mangear (manjar), avantage (avan ie), comencear
(comensar), till (til), maxim (max). Sin 

negar li bon rasones alegat in faavore de ti nov formes, noi constata
tamen que li majorité del Occidentalistes continua preferer li duesim
formes plu ancian. Por evitar hesitationes che li nov adeptes, nor revúe
va usar in futur solmen li duesim ortografie, conform al libre \"Occ.
die Weltsprache\" til quande li Academie eventualmen va decider
altrimen. 

 

-40-

 

 

 

COMPLET GRAMMATICA DE OCCIDENTAL 

Composit de K. Janotta 

 

(12-esim continuation)l 

 

V-esim capitul : ORTHOGRAPHIE 

 

A. Mollat sones. 

 

Li mollat sones l\' e n\' esset li max disputat punctu del ortografie de
Occidental. 

On ha minu criticat li sones del vispunctu fonetic ; li criticas
directet se plu contra li scrition per li apostrof. On studiat ti
problema in detalliat maniere in li Comité Explorativ del Lingue
International Auxiliari (CELIA) sin trovar un apt ortografic remedie. Do
in fin CELIA adoptet duplettes apu li ancian formes, p. ex. attinar apu
attin\'er, detail apu detal\'e, do un lexicologic solution del problema.
Li complet liste de ti paroles con li nov duplettes in experimentation
ha esset insertet in Cosmoglotta nr 73. 

 

It va esser affere del Occidental-Academie decider definitivmen ti
problema. 

 

B. Lítteres c, g, gh, k. 

 

Li scrition e pronunciation del lítteres, resp. sones c e g es un del
max disputat problemas del fonologie e ortografie del lingue
international in general. Lor pronunciation e ti del bilítter gh in
Occidental ha esset indicat in I. B. 2 (« Cosmoglotta », nr 64). Lor
aplication in li flexion e in li derivation de ti paroles, de queles li
tema fini per c o g, ha esset explicat in II. D. 4 (« Cosmoglotta nr 65
») e III. E. (« Cosmoglotta », nr 72). 

 

It resta do solmen ti paroles, u li concernet lítteres trova se ne in li
fine del temas. 

 

In li paroles de latin orígin li latin scrition per C es conservat, quam
to es monstrat in li sequent parte D. 

 

Li transscrition del grec son k eveni in general secun li maniere latin,
do per c in [vice de k con li modern duplic pronunciation del c :
academie, ascet, catalog, cataract, centaur, ceramic, cinema (tica),
cithar, clero, clima, collodium, colophonio, comma, cosmo, crise, cycle,
cylindre, decagramm, ecclesie, economie, electric, erica, hectometre,
icteric, micri, narcose, nectar, octogon, practic, protocol, scen,
sceptic, sceptre, sciopticon, syndico, tectonica. Ma on scri secun li
exemple del modern lingues : krypton (pro li chimic abbreviation Kr),
kyrie (= litanie). On scri in vice de ascet, sceptic anc « asket,
skeptic », ma li unesim formes (tis con c) es preferibil, pro que ili
plu concorda con li general caractere de Occidental e in special anc con
li altri exemples superior quam « scen » etc. ]{style="font-size:13px;"}

 

C dur ante e, i In non-classic paroles es scrit sovente k : Kenia,
Kilimanjaro, kimono [(jap.), meshin (Ar), nickel (D), racket (de Ar
rahat manu-palme b), rakete (de I rocchetta rukett de ahD roccho ruc ;
turkis, Turkia, turk ; Valakia, valak. ]{style="font-size:13px;"}

 

On scri pro li international grafisme mem k in li sequent paroles, u to
ne vell esser [necessi pro li phonetism : bakshish (Pers.), cok\[sl (A),
deck (HI), dock, kabyl, kainit, kali (= alcali Ar), kalium (pro li
chimic abbreviation K), kaolin, kashmir, knut, ulak, kuli, mark (D),
ukas (R). ]{style="font-size:13px;"}

 

In li paroles non-classic (ni latin, ni grec) on trova tre sovente un g
ante e, i con [son dur, quel on scri in ti casu per h : ghepard, ghesha,
ghetto, gheuse, ghéyser, ghibellin, ghigh (AD gig, F gigue), ghilde,
ghirlande (plu bon quam guirlande, quel have solmen li grafisme, ma ne
li fonetisme francés ; I ghirlanda)]{style="font-size:13px;"}

 

C. Duplic consonantes. 

 

Mult paroles posse esser scrit per simplic o duplic consonantes (fonetic
o historic 

scrition) : colision o collision, comunion o communion, corespondentie o
correspondentie, 

\-\--

 

Li 11---esim continuation del Complet Grammatica trova se in Cosmoglotta
nr 79, pg 100 .. 102.

 

-41-

 

ocupation o occupation, raport o rapport. In quelc casus existe anc un
triesim form [anc foneticmen different ; on mey comparar li IV-m
capitul, partes B e D ( «Cosmoglotta », nrs 75 till 78). In general on
mey preferer li formes de historic scrition, pro que ili da un plu clar
imágin del developation historic del paroles e anc es plu comprensibil
pro to. ]{style="font-size:13px;"}

 

Un líber scrition es impossibil in ti casus, u li different scrition
indica anc un diferent signification e pronunciation, p. ex. per li
lítter c : (yo) moca (verb e mocca (café) ; per d : adition (jur.) e
addition (math.) ; per I : bal (dansa) e ball (ludette), folie (de
plantes) e follie (dementie), mol (lápid) e moll (contrarie de dur),
stal (metall) e stall (por animales) ; per m : comet (astre) e commette
(verb), rame (de árbor) e ramme (machine) ; per n : cane (animal) e
canne (plant etc), pane (nutriment) e panne (de vehicul) ; per p : capir
(contener) e cappar (cupar) ; per r : car (amat) e carre (vehicul),
curar (por sanar) e currer (ear tre rapidmen), era (témpor) e erra
(erration), tur (action) e turre (edificie) ; per s : casu (eveniment) e
casse (de moné), cusin (parent) e cussin (por jacer), miser(e) e misser
(verb), pose (position) e posse (es capabil), present (essent ci) e
pressent (de presser), rose (flor) e ross (color) ; per t : bote (nave)
e botte (sapate), [rate (parte) e ratt\[e\] (animal), vate (in un
fluvie) e vatte (de lan). ]{style="font-size:13px;"}

 

On mey atenter bon li ortografie de summa (resultat de addition) con
duplic [m, ma resuma (curt repetition) con simplic m ; nam resumar ne es
parent a summa. ]{style="font-size:13px;"}[Summa es identic a suprem,
quel es li historic superlativ de superior ; in contra
li ]{style="font-size:13px;"}[verb resumar deriva se de L sumere
(sub+emere, «prender in se de supra ») e es parent a consumar, premie
etc, anc scrit con simplic m. ]{style="font-size:13px;"}

 

Sammen on mey distincter bon con simplic n de abonnar e bonna con duplic
n ; malgré li ortografie I abonnar, ti verb veni ne de bon, ma de
à+bonne, un form ancian-francés in vice de F borne « limit », parent a A
bound « limit ». Ergo abonnar [ha significat in prim « limitar » e poy «
acquisiter ye un precie limitat ». Concernent li parol bonna it es bon
usar li international scrition per duplic n por conservar ti form
internationalmen comprensibil e por bon distincter it de bona, malgré
que « bonna » deriva se de bon (L bonus). ]{style="font-size:13px;"}

 

On mey anc distincter li adjectiv bell e li prefix bel-, pro que li
signification es tre divers, malgré que li du radicas es identic secun
li etimologie, do : bell matre, bel-matre. e mem : bell belmatre. 

 

D. Transscrition del latin paroles. 

 

Li lingue international Occidental es fundat sur li paroles
international. Ma li [majorité del paroles international per li
evolution del europan cultura es de
orígin ]{style="font-size:13px;"}[latin. Pro to anc li majorité del
paroles de Occidental deveni ex li latin e es pro to retrovabil in li
romanic paroles. In li transition del latin paroles a Occidental ili
recive li sequent transformationes :]{style="font-size:13px;"}

 

ae deveni e : L aedificium = Occ. edificie, L adhaesio = adhesion, L
Graecia = Grecia, L, haesitare = hesitar, L laedere = leder, L
praecipitare = precepitar, L praeter = preter, L praesidere = presider ;
oe deveni sammen e : L poena pena. Ti ortografie es in general egal al
francesi scrition. 

 

Li conservation del scrition ae e oe (eventual con adaptat pronunciation
secun li [exemple del lingue german) vell haver un grand valore cultural
e educativ ; ma it ]{style="font-size:13px;"}[representa anc quelc
ínconvenienties, pro que existe ya mult paroles in queles ae
e ]{style="font-size:13px;"}[oe ne es diphthongs quam p. ex. : aere,
poema, etc. Adver on vell posser aplicar
ci ]{style="font-size:13px;"}[li trema: aëre, poëma. Ma si un
diferentiation es oportun quam inter
equidistantie ]{style="font-size:13px;"}[(L aequidistantia) e
equitation, on vell posser usar anc nu li scrition ae e oe, precipue in
lexicos scientific, do : aequidistantie, paedagogica, praehistoric,
saeculari, phóenix (in vice de equidistantic, pedagogica, prehistoric,
seculari, fénix, etc). ]{style="font-size:13px;"}

 

On vell posser hesitar in li casu del transscrition del son «tss» in li
latin paroles, por exemple es que scrir difference o differentie. Li
paroles D Diferenz (z = c), A difference,

 

-42- 

 

 

F différence vell pledar por difference, ma si on prende differentie
secun li L 

differentia, on obtene it quam regulari derivation del Occidental
participie 

« different » ; e in plu on posse regularimen derivar de differentie li
proles differentiar e differential. Sammen on scri per t omni altri
static verba substantives e lor derivates : alliantie, distantie,
elegantie, substantie, vacantie. essentie, licentie, residentia,
audientie, obedientie, etc etc ; compara III. B. l, suffixes -ie e -ion
(«Cosmoglotta» nr 67, pg 216, 217 e 218). 

 

Germanes, slaves e sudromanes mey atenter, que Occidental ha in general
plenmen 

conservat li latin consonantes, ergo on scri L accentus Occ. accentu in
vice de D 

Akzent, Pol akcent ; L natio = Occ. nation in vice de I nazione, S
nacidn, Pt. naçião ; L Onyx = Occ. Onyx in Vice de I onice, Pol oniks.
It es un grand erra voler soluer in un lingue international li problema
de fonetic scrition. Talmen on ha atinget parol-images (grafismes)
vermen barbaric. To evenit ne solmen in lingues artificial (Esperanto,
Ido, Novial etc), ma anc in lingues national, por exemple in german e in
li lingues Slavic e sudromamc quam pruva li exemples superior. 

 

Resumante noi constata, que li historic scrition conserva li evidentie
del etimologic 

coherentie del radicas e paroles, quel es efaciat per un fonetic
ortografie. On 

mey comparar li sequent formes fonetic con li juxtaposit historic. 

 

Fonetic formes  \-- Historic formes (Occidental:

elektrik : elektrizitá \-- electric : electricitá

afel : perihel \-- aphel : perihel

nazion : natur \-- nation : natura

 

E. Transscrition del grec paroles. 

 

Li max mult paroles de grec orígin veni trans li latin al modern lingues
e ergo 

a Occidental. Pro to on scri in Occidental in li grec paroles : e in
Vice de ai (p. ex. demon, pedagog), sammen e in vice de Oi (economie), i
in Vice de ei (idyll, apodictic), u in vice de ou (chirurg, enthusiasm,
liturgie), c in Vice de k (cp. in supra li parte B). 

 

In ultra in paroles de grec orígin on posse scrir foneticmen (o plu bon
dit : acurtatmen) c (ma ne ante e, i, y), f, r, t, o historicmen (o plu
bon dit : completmen) ch (ma ne ante a, o, u), ph, rh, th : Clor o
chlor, cristian o christian, crom o Chrom, cronometre o chronometre,
fase o phase (o phasis), fénix o phénix, fotografar o photographar,
Ftise o Phthise, fysica o physica, icneumon o ichneumon, ictuol o
ichthyol, reumatic o rheumatic, rytm o rhythm, teatre o theatre, tecnic
o technic, tema o thema, teosof o theosoph, termofor o thermofor, tron o
thron etc. It es recomandat usar li « historic » scrition precipue in
publicationes sciential. Ma ante a, o on mey scrir sempre c : arcaism e
ne : archaism), calcedon (e ne : chalcedon), cameleon (e ne :
chameleon), camomil (e ne: chamomille), caos (e ne : chaos), caractere
(e ne : charactere), cart (e ne : Chart, quel have un signification
modificat), colera (e ne : cholera), colere (e ne : cholere), cor (e ne
: chor), cord (e ne : chord), eco, epoca, hypocondre, mecanic, saccarin,
scole. 

Ante e, i, y on scri solmen ch : anarchist, archepiscop, archipelag,
architect, archive, chelidonie (A celandine, F chélidoine, D
Schellkraut), chimere, chiragra, chiromant, chirurg, chyle, chyme,
ischias, monarchia, orchestre, orchidé, psychic (ma psycologie), schema,
traché(a), trachyt, trichine. Ma in vice de chilo- on scri sempre kilo-,
abreviat K (malgré I chilo-) ; vide li parte I (6, b) de ti ci capitul
V. 

 

Quelc paroles de grec orígin posse esser scrit per i o y : coryfé o
corifé, styl o stil, syllab o sillab, tyf (anc typho) o tif, typ o tip.
On deve usar ti supletion tre rarmen por evitar miscomprenses ; altrimen
tales vell posser resultar inter mite (insect) e mythe (raconta),
chlorophil (aspirant al chlor) e chlorophyll (materie organic),
profilaxe e prophylaxe etc. On deve usar nequande i in vice de y in
paroles de non-grec origin, p. ex. in li paroles flute, styrmann, syll
etc, u resta sempre li lítter y. 

 

-43-

 

 

F. Transscrition del non-classic paroles. 

 

Li transscrition del non-classic paroles ne have uniform regules ; ma
pro que lor 

númer es micri, to have null importantie. In general on ha provat
adaptar al aspect 

de Occidental li caractere de ti paroles ne venient ex li latinité. 

 

On posse dir, que li max mult paroles mem extraeuropan adapta se bon al
international orthographie de Occidental. On mey comparar persian sha,
pashdh, malayesi 

orang-utan, nov-selandesi emu, australian cangurú, caraibic colibrí,
hottentott quagga, arabic nadir, razzia, Japanesi ghesha, indic nirvana,
nordamerican mocassin etc. On mey egardar mem un parol tam crud quam li
german edelweiss. 

 

On mey comparar in li parte B. in supra li explication pri li usu de k
in li non-classic paroles. Quam on ci usa sovente k in vice de c dur,
sammen on usa ci kh in vice de ch dur p. ex. khamsin, khan, khedioe,
Kheops, Khiva, kolkhose, Tutenkhamun. 

 

On scri anc in non-classic paroles tch in vice de ch (tchecoslovak), ts
in vice de 

c e z (tsar, tsetse) etc. 

 

G. Majuscules. 

 

On usa majuscules quam líttere inicial in general :

 

l\) in li unesim parol de chascun phrase, ergo post chascun punctu,
sovente anc 

post un colon (v. in infra);

 

2\) pro politesse in titules, p. ex. : Senior Professor. In li nómin del
Rey. --- Ma it 

es recomandat usar minuscules anc in ti casus. In plu on usa majuscules
; 

 

3\) in li nórnines propri inclusiv li nómines de landes, montes, mares,
lagos, fluvies, institutiones, corporationes etc, p. ex. : Unit States
de America (= USA), Alpes, Mont Blanc, Mare Mort, Lago de Lucern,
Societé de Nationes, Carl Magno, Pipin 

Curt. 

 

On ne usa majuscules in li derivates de nómines propri, p. ex. :
Germania, ma li 

germanes, german lingue, pangermanism, germanophil, germanophob ; Christ
( = Cristo), 

Antichrist, ma c\[h\]ristian, c\[h\]ristianité, c\[hlristianisar,
c\[hlristianism, antic\[h\]ristianism. 

 

On anc ne imita li usu de quelc lingues, in queles quelc pronórnines
personal 

have un inicial majuscul, quam in anglesi « I » (= yo), in german in
epistules « Du » 

(= tu) e e « Ihr » (= vu) e sempre « Sie » (= vu in casu de politesse) ;
do : U yo va 

incontrar vos e vor matre. Sammen on mey commensar per minuscules li
nómines del dies, mensus e sesones : soledí, pasca, januar, verne. 

 

ln general on mey usar minuscules, si on hesita pri li scrition de un
inicial líttere. 

 

On mey distincter I e J e ne imitar li mal usu de quelc german
printerías, queles 

printa erratorimen « Jch, Jdo, Jgnatius, Jnfanterie », in vice del just
ortografie 

Ich (= yo), Ido, Ignatius, Infanterie ». 

 

H. Manuscrition. 

 

Anc in li manuscrition on mey atenter bonmen distincter I de J, sammen F
de T, 

K de R etc. In general on mey reflecter, que scrir es in mult casus ne
un privat, ma 

un social acte. On deve pensar tam al ocules quam al témpor del letor.
Altrimen it 

vell posser evenir quam a Tristan Bernard, quande il invitat un parisian
medico al 

dejeuna. Ex li epistul responsori, quel esset presc nonleibil, li hósped
opinet posser leer un refusa, ma il presentat it, por esser secur, a un
farmacist. « Ti medicina custa quin francs », esset li response, e in
sam témpor un flacon con un rosi liquide esset presset in su manu. 

 

It es necessi, que on scri ne solmen leibil, ma anc per lítteres, queles
es customal 

al letor. 

 

-44- 

 

 

ANDRÉ E LI POSTMASTRE 

 

--- Cavalca vers li cité e questiona, esque ta es un lettre por me, dit
un die senior 

a su servitor, li heró de ti historiette, André Parat. 

--- Yes, senior. 

--- Esque vu save u vu deve Vader ? 

--- Al cité, senior. 

--- Ma esque vu save li via al cité ?

--- No, senior. 

\- Ma pro quo vu ne questiona me, follo? 

--- Por ne trublar vos, senior. 

--- Bon, il continuat, cavalca al post-oficie. Vu conosse li
post-oficie, yo 

suposi?

--- Yes, senior, ta u on vendi li púlvere. 

--- Vu es rect, un vez, dit li mastre. (Li letor deve saver, que in ti
témpores li reyal postmastre esset li sam person, quel havet li
privilegie comerciar con li nominat combustibile.) 

--- Vade al post-oficie e questiona, esque existe un lettre por me.
Memora. ne púlvere, ma un lettre. 

--- Yes, senior, dit André, quel montat li cavall e galoppat al
post-oficie. In fine il 

arrivat al dom del postmastre, quel ductet un vivid comercie con
spiceríe, drogueríe, 

utensiles e merceríes de omni sortes. André presentat se ante li table
del butique e dit : 

\- Yo desira un lettre, senior, ples. 

--- Por qui vu desira it ? dit li postmastre, in un ton, quel André
sentit quam 

agressiv contra li sacritá del privat vive, e pro to André pensat, que
li maxim digni 

response esset ignorar totalmen li question, e il repetit: 

--- Yo desira un lettre, senior, ples. 

\- E por qui vu desira it, repetit li postmastre. 

--- Qualmen it concerne vos ? dit André. 

Li postmastre ridet a ti simplicitá e explicat le, que il ne posset dar
un lettre, si il ne volet dar le directives concernent li recivero del
lettre. 

\- Li directives, quel yo recivet, esset : aportar lettre de ci. Ta es
li directives. 

--- Qui dat vos tal directives ?

--- Mi mastre. 

--- E qui es vor mastre ?

--- It ne es vor affere. 

--- Ho, vu stupid mann, si vu ne di me su nómine, qualmen yo posse dar
vos su lettre? 

\- Vu posse si vu vole, ma vu ama far impudent questiones, proque vu
pensa que yo es un idiot. 

--- Vade retro. Vor mastre deve esser un tal ganse quam vu, quande il
misse un tal 

missagero. 

--- Ad inferne pro vor impudentie, dit André, esque vu audacia nominar
senior Egan un ganse ? 

--- Ho, senior Egan es vor mastre ? 

--- Yes, esque vu vole negar to ?

--- Yo ne posse dar li lettre del senior Egan, si yo ne save, que vu es
su servitor. 

Esque existe in li cité un hom, quel conosse vos ? 

--- Mult homes, dit André, ne omnes es tam ignorant quam vu. 

Just in ti moment un person, senior Durfy, quel conosset André intrat in
li dom, e il assecurat al postmastre, que ti vell posser dar li lettre
del senior Egan ad André, ma il addit : 

--- Esque vu have un lettre anc por me ?

--- Yes, senior, dit li postmastre e presentant le un --- quar pences,
ples. 

Li gentilmann payat li postage de quar pences e departet con su lettre. 

 

-45- 

 

 

--- Ci es li lettre de senior Egan, dit li postmastre, vu deve payar me
postage de deciun pences. 

--- Pro quo yo deve payar deciun pences ?

\- Pro li postage. 

--- A diábol con vos. Esque yo ne videt, que vu dat a Sr. Durfy un
lettre por quar pences just nu, e un plu grand lettre quam ti? E nu vu
vole que yo deve payar deciun

pences pro un tal bagatelle. Esque vu pensa que yo es un idiot ?

\- No, yo es secur pri to, dit li postmastre. 

--- Bon, vu mey esser secur pri to quo vu vole, ma ples ne tardar me plu
- ci es quar pences e ples dar me li lettre. 

--- Vade a infern, vu impertinent, dit li postmastre, prendet li lettre
e comensat 

servir un altri client, quel volet comprar un mus-trapp. 

Durant que ti person e mult altres esset servit, André promenat avan e
retro in li 

butique, de témpor a témpor il posit su cap in li medie del compratores
e questionat : 

--- Nu, vole vu dar me li lettre ?

Il atendet plu quam un demí hor, malgré li anatemas del postmastre e in
fine il 

departet, quande il trovat it impossibil obtener justicie in favor a su
mastre, quel li postmastre, secun li opinion de André, volet injuriar, e
sub ti impression André 

decidet ne dar plu quam li quar pence. 

Interim senior Egan devenit impatient pro su absentie e quande André
aparit il questionat strax, esque existet un lettre por il. 

--- Existe, senior, dit André. 

--- Da me it. 

--- Yo ne have it, senior. 

\- Quo vu di ! 

--- Il ne volet dar me it. 

--- Qui ne volet dar vos it? 

--- Li old fraudero ta in li cité --- il volet debitar li duplic taxe
por it. 

--- Forsan un lettre de duplic pesa? Pro quo vu ne payat to quo il
desirat? 

--- Oho, pro quo yo deve lassar le fraudar vos It ne es un duplic
lettre, it ne have 

li demí granditá de ti, quel senior Durfy recivet avan mi facie por quar
pences. 

\- Vu provoca me rupter vor coll un bell die, vu vagabunde. Cavalca
strax retro 

pro vor vive e paya quo il desira e aporta me li lettre. 

--- Pro quo, senior? Il vendit les avan mi nase por quar pences per
exemplare. 

--- Vade retro, vu canallia, e si vu tarda plu quam un hor, yo va\... 

André evanescet e fat un duesim visit in li post-oficie. Quande il
intrat, du altri 

persones recivet lettres e li postmastre esset selectent li lettres por
chascun de ili ex un grand pacca sur li table, e in li sam témpor mult
compratores esset expectant expedition. 

--- Yo veni por ti lettre, dit André. 

--- Yo va expedir vos in vor órdine. 

--- Mi mastre have hast. 

--- Lass le attender til que li hast ha passat. 

--- Il va mortar me, si yo ne va esser retro bentost. 

\- Yo joya audir to. 

Durant que li postmastre continuat dar tal provocativ responses al
apellationes de [André, ti observat li grand masse de lettres jacent sur
li table, e durant que li postmastre ponderat sapon e tabac, il
successat prender du lettres ex li cumul, sin que li postmastre remarcat
it. Depoy il expectat patientmen til que li postmastre dat le li lettre
de senior Egan contra payation de deciun
pences.]{style="font-size:13px;"}

 

Tande André montat su cavallach e triumfante il hastat retro a hem tam
rapid quam li animale posset portar le. Il aparit avan su mastre con
facie radiant pro fiertá e con un aspect de content superioritá in su
manieres, quo su mastre ne posset comprender, antequam il prendet de su
tasca tri lettres, queles il presentat a su mastre, posit les sur li
table e dit : 

--- Ah ! senior, il fortiat me payar deciun pences, ma yo aporta vos
plen valore por [vor moné. ]{style="font-size:13px;"}

Mark Twain. 

 

-46-

 

 

CRONICA 

 

ANGLIA 

Li secretario del anglés Occ.-Association peti li coidealistes qui save
anglés auxiliar le compilar listes de exceptiones al sequent regules por
traduction de anglés a Occ. : 

Regul 1 : Anglés paroles contenent K e W usualmen ne es international.
Ni tis quel 

contene Gh, Sh, Sk, Sl, Sm, Sw. 

Regul 2. Omni paroles clarmen composit quam someone, everyday, deve
esser analisat. 

Regul 3. Negligente non-analisat composit paroles, omni anglés paroles
de plu quam 4 lítteres (pos har omisset inflexiones, quam li plurale -s,
li preterit -d, e li final 

e\'s) intra in Occ. con solmen minor alterationes. 

Regul 4. Inter li minor alterationes es tis-ci, applicat a suffixes :
-ce, -cy deveni -tie ; -ee = ate ; -eer = -er; -ics = -ica ; is = -e;
-ish (verb) = -ir -ish (adj) = -atri; -ive = -iv; -le = -ul(?) (ma -ble
= -bil); -our = -or; -ous = -os (ma -acious = -aci); que = c; -y = -ie
(ma -cy e -ty = -tie e -tá).

Amendationes e simplificationes de ti regules va esser recivet con
gratitá del: 

I. A. G. B., 40 St Andrew St, London SW 8. 

 

AUSTRIA 

Wien. --- Mercurdí, li 5-m januar, li secretario del Occidental-Union
coidealist Karl [Janotta discurset avan li membres del \"Vereinigung der
Solidar-Aktivisten\" (i. e. ]{style="font-size:13px;"}[Union del
Solidar-Activistes) pri \"li solidar-activism e li problema del lingue
universal\". Il pruvat que li solidar-activistes deve occupar se pri ti
problema e que ili deve adopter por lor international relationes
Occidental pro que ni anglesi ni Esperanto satisfá li postulationes a un
lingue international auxiliari. Li presidenta del societé mersiat li
orator pro su excellent explicationes e anunciat li comensa de un curs
de Occidental por li membres del societé. In li discussion li conosset
simpatic viennesi Esperantoductor professor Simon combattet quelc
argumentes de senior Janotta, ma declarat in fine, que il va strax
adherer a Occidental, si ti ci va haver tam mult adherentes quam
Esperanto. Li assistent membres del societé, in general persones con
poliglottic erudition, declarat unanirmmen, e plures con grand
vehementie, lor repugnation contra Esperanto e lor preferentie par
Occidental. Quande senior Janotta leet pro general desir un plu long
textu (págin 80 del ovre Occidental, die Weltsprache\"), on constatat
con grand entusiame li immediat comprensibilitá de Occidental. Anc li
viennesi coidealistes Ing. Pigal, Dr. Homolka, Ernst Graber, Ing.
Machowetz e Kurt Frankel esset present. Li discurse e li discussion
durat plu quam tri hores ye grand atention e interesse del
auditorie. ]{style="font-size:13px;"}

 

FRANCIA 

Li revue pedagogic \"L\'Ecole Emancipée\", in su numero del 3 Decembre
33, inserte li traduction de informationes pri li salaries del
instructores in Svedia, misset de nor [coidealist Fritz Fjernstrom,
Instructor in Hallastrom (Sved Lappland) a su occidentalist colego G.
Pouiet. It es indicat que li textu es traductet ex
Occidental. ]{style="font-size:13px;"}

 

In li revue Revolution proletarienne, Paris, 25 déc. 1933, Sr. Paul
Dhermy, delegate [del Usines Hotchkiss (St-Denis) raporta pri su viage a
Moskwa. \"Plur vezes, il scri ]{style="font-size:13px;"}[yo questionat
esque it ne existet laboreros parlant Esperanto. Ye mi grand astonament,
on sempre respondet me que in facte ili existet, ma que on ne conosset
les ; e yo qui fundat grand espera sur li possibilitá parlar sin alcun
gena con russ laboreros, sin passar per un
interpretor!\" ]{style="font-size:13px;"}

 

Ti testimonie de un Esperantist es vermen interessant, pos que, in li
Educateur prolétarien (julio 1933), un altri bon informat Esperantist
assertet que li 2/3 del \"samideanoj\" trova se in Russia ! 

 

Sub li titul \"Surmenage scolaire\" li grup Occ. de Angers (Francia) fat
aparir in li [grand diale \"L\'Ouest\" in decembre 1933 du grand
articules, in queles es exposit li ]{style="font-size:13px;"}[principies
e li derivation de nor lingue. ]{style="font-size:13px;"}

 

-47-

 

HISPANIA 

 

Li hispan Occ.-Association publica in lingue castillan un Curso de
lengua Occidental 

en cinco cartas-lecciones, con un rich vocabularium hispan-Occ. Quar
lettres ja aparit. Ad plu su activ secretario, Sr. Cebreiros, avocat,
publicat du folies de propaganda traductet del prospectes del Sviss Ass.
Ili es: El sistema verbal del Occ. (Doc. 5), e Esperantistas. Por qué P
(Doc. 13). 

 

GERMANIA 

 

In German Occidentalist (Mitteilungsblatt des Deutschen Occ.-Bundes) Sr.
Walter 

Karch publicat du important articules queles noi recommenda a omni tis
qui lee german : Occidental und die deutschen Lehntwörter, e Occ. und
die deutschen Ableitsilben. 

 

Li german Association ha renovat su comité quam sequent : Presidente Joh
Quensel 

(Gotha-Land). Vice-president : M. Fritzsche (Leipzig). Secretario : W.
Karch. 

Administration : Mildebrath. Vice-adm. : Ponnier. Propaganda : Kurt
Neumann. 

Adresse del Ass. : Deutschen Occidental-Bund, Bernau bei Berlin
(Germania). 

Un international corespondentie por cert special revúes, til nu editet
in tri lingues 

(german, angles, frances), nu ha resoluet adjunter un textu in
Occidental, redactet per nor ancian adherent Dr. Peipers in Köln. Ti
corespondentie es misset a special revúes gazettes in 20 divers landes.
Do it es un grand success por Occidental, quel 

nu comensa penetrar in li international trafic. 

 

SVEDIA 

 

In VÄSTERBOTTENS-KURIREN, un important diale in li norde de Svedia, ha
aparit durant nov.-dec. del annu passat e jan. de ho-annu un serie de
polemic articules pri li L. I. Occidental trovat un habil e entusiastic
presentator in sr cand. Phil. Carl Segerstahl, docente in li populari
universitá in Vindeln. In pluri long articules sr 

S. demonstrat li fundamental idés de Occidental e criticat li esperantic
solution. 

Precipue il sublineat li necessi demanda pri naturalitá e familiaritá
por un modern 

L.I. De esperantistic låtere pluri persones partiprendet con li old
bonconosset \"argumentes\" contra Occidental. Specialmen on posset
remarcar un pronunciat repugnantie del Espistes contra li demonstration
de sr S. de \"pur esperantic\" paroles, paroles queles Zamenhof self
volet far suprem in Espo ! On esset tre zelosi monstrar que Espo \"anc\"
usat alcun international paroles. Que ti paroles es foren a Espo u ili
presenta solmen contorsiones del original, natural formes, li Espistes
naturalmen ne mentionat. Li polemica resultat in mani demandas de
information pri Occidental. Li articul de sr S., quel causat ti
discussion es recivibil quam brochura (in sved) che li Sved Federation
por Occidental, Box 171, Stockholm, sub li titul Hiälpspraksfragan (Li
Question del Lingue Auxiliari).  K.B.B.

 

SUBVENTIONES 

Sr. Gerald A. Moore, London, Fr. 300.-; Grup Interlinguistic, Angers Fr.
2.---; Sr. W. Mildebrath, Bernau-Berlin, Fr. 23.30 ; Sr. F. Sonnier, Les
Abrets (Isère) Fr. 0.50 ; Sta Colas, Souday, Fr. 2.50; Sr. W.
Zimmermann, H. Schwendi. Fr. 1.50 ; Sr. Janis Roze, Riga, Fr. 5.--- Sr.
J. Chanaud, Genève, fr. 1.50 ; Sr. L. M. de Guesnet, Paris, Fr. 6.50.
Summa : Fr. 340.80 sviss. Nor maxim calid mersis a omnes. 

Administration. 

\-\--

 

On nequande deve esser fatigat repetir quo es ver, nam li errore es
sempre predicat circum nos. Goethe.

 

-48-

 
:::
