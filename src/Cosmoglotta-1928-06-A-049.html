<!DOCTYPE html PUBLIC "-//W3C//DTD XHTML 1.0 Strict//EN" "http://www.w3.org/TR/xhtml1/DTD/xhtml1-strict.dtd">
<html xmlns="http://www.w3.org/1999/xhtml" xml:lang="en">
<head>
<meta http-equiv="content-type" content="text/html; charset=utf-8" />
<link rel="stylesheet" type="text/css" href="http://vs1.pbworks.com/shared/statics/embedded-m-prod-v15015099.css" />  
<title></title>
<base target="_top" />
</head>
<body class="wikistyle wget">
<h1>Cosmoglotta A 049 (jun 1928)</h1>
<br />
<div id="displaycontent">
<p>COSMOGLOTTA<br />Organ mensual del Association International Cosmoglotta<br /><br />Consacrat al developation, propaganda e aplication del Lingue International Auxiliari Occidental<br /><br />Redaction e Administration: COSMOGLOTTA, Mauer bei Wien, Austria. Abonnament annual: 7 ö. S = 1 doll. = 5,2 sv. fr = 4,2 RM = 33 čsl. K<br /><br />Annu VII – Junio 1928 – Nr. 49 (6)<br /><br />Contene: Su camp es li munde, de A. Z. R., pg. 85. – Oriente occidental, Red., pg. 88. – Vive, de E. W., pg. 89. – Normation, de Ing. E. Pigal, pg. 92. – Stenografic sistemas e Lingue International, de Rafael E. Rehn, pg. 95. – Li film va parlar, de Marius den Outer, pg. 97. – Etiquette, de Julian Prorók, pg. 99. – Indianic paroles international, de E. W., pg. 100. – Subventiones, pg. 100.<br /><br />Su camp es li munde.</p>
<p>&nbsp;</p>
<p>«Nationalismus ist der Gegensatz zum Kosmopolitismus, Internationalismus ist die Synthese von Kosmopolitismus und Nationalismus auf höherer Bewusstseinsstufe.»<br /><br />Noi va discusser ti ci frase secun su sense e usar it extra to, strax in comensa del disputation, quam modelle de experiment. Yo imagina, que it va esser leet ne solmen de un germano, ma anc de un angleso, italiano, franceso, hollandeso, scandinavo, ne totalmen íneducat, in general de quelcunc passabilmen instructet hom in li tot munde, qui ordinarimen ne have occasion pensar, leer e comprender altri lingues quam su matrin. Yo nequant dúbita, que li supra citat frase va esser comprendet de omni letores sin special desfacilitá. Ci ne vale pri agnoscer li contene quam rect o fals, ma solmen pri comprender it. E ti comprension va venir pos curt meditation, proque omni principal e remarcabil paroles appari quasi quam interpretes por li restant paroles.<br /><br />Ples privar de ti frase su german vestiment e vestir it in frances, angles, italian vestes, — ti facte nequant va esser changeat. Ples presentar it in frances a un greco, in hollandes a un hispano, in svedi a un germano — sempre it va esser comprendet secun su essential sense durant poc secundes, admaxim minutes.<br /><br />Noi hat posit ti frase supra quam modelle de experiment por advenir de extran parol a mundan parol. Nam li</p>
<p>&nbsp;</p>
<p>-86-</p>
<p>&nbsp;</p>
<p>mundan parol ne lude plu micri role in li internationalitá quam quelcunc de ti comunitás, queles noi ante nu ha laudat tam alt e queles noi ancor va laudar in visibil future.<br /><br />E pro quó to ha esset apreciat till nu tam ínsuficent? Sin perifrases dit: tot ne agnoscet? Qualmen ha eventet, que tam rar — o nequande — un advocat del extran parol ha prendet plazza che ti verd table, u lu international ha esset promoet e demandat?<br /><br />Pro to: existe naturalmen un question del international lingue. It anc ha trovat su response in artificial productes, queles ha esset fat conosset, o si Vu vole, mem famos, sub li nómines Volapük, Esperanto, Ido. Li Esperanto conta, secun mi saventie, circa un million adherentes e usatores sur li terre;*) to es, un deciquinesim parte de un procent del homanité. E quande un de deciquincent, lass nos dir, in Tokio intra in comunication con un altri de deciquincent, lass nos dir, in Köln, tande ili in fact posse comprender unaltru.<br /><br />*) Secun li oficial statistica li númere del esperantistes hodie es ne mult plu quam 100 000 till 200 000.<br /><br />Red.<br /><br />Ma it es pri li comercial lettres in Esperanto quam pri li fantomes: li tot mund parla pri ili, ma nequi vide les. Yo personalmen deve confesser, que yo ancor nequande ha havet li privilegie reciver un epistul in Esperanto avan mi ocules, e yo have nequem inter mi conossetes, qui posset racontar me pri li reception de un tal esperantic scrite.<br /><br />Sin dúbita, to vell esser null pruva contra li future de Esperanto o contra li possibilitá de un mundan lingue in general. Ma certmen on posse far de to un conclusion de verisimilitá e ti conclusion coincide excellent con omni considerationes, in queles on comprende li lingue quam alquicos organicmen crescet e crescent. Si on posi lu organic contra lu mecanic, lu vivent contra li artificial producte, tande on di a se self ja in ante: mem si on vell successar augmentar li númere del usatores de Esperanto a deci o cent milliones, sempre su relation a un real lingue va esser ti de un attrappe de paper a un flore, de un automatic puppe a un spirant hom.<br /><br />Ma forsan it posse devenir un surrogat-lingue, un lingue-surrogat, quam noi ja possede tant surrogates, per queles noi es auxiliat, quáncam noi es conscient pri lor inferioritá. Anc to es ínverisimil in alt gradu. E to pro li simplic cause, que null prudent hom va contentar se pri li surrogat, quande il [87] posse haver lu genuin. Si un ignorant, in vice de exercir Esperanto durant quar semanes lucta con li angles o frances durant li sam quar semanes, tande il va apprender de ti lingues solmen un minimum, to es ver, ma per ti minimum atinger mult plu quam per li maximal saventie de Esperanto. E extra to, mem ti minimum va esser ancor un lingue, imperfect, defectiv, ma malgré to un lingue, ne solmen flatus vocis e signes sur paper, durant que artificial lingues, inventet sur li studietable, ne posse esser o devenir alquicos altri quam un summa de signales, in queles on advere posse anunciar alquicos pensat, ma ne pensar.<br /><br />Li max acri objetion contra ti opinion deriva del participation de grand  homes. Talmen esset plu temporan Cartesius e Leibniz, talmen es un  Wilhelm Ostwald recomendatores del artificial mundlingue. Inter Leibniz e  Ostwald es circa du e demí secules. Naturalmen mi ne posse saver, esque  ne denove pos altri quart de mill annus un nov eminent hom va aparir  con li sam confession. Ma to yo save, que ti hom del futur va trovar li  camp altrimen preparat, ad saver, per to, que tande li civilisate va far  se comprendet sur li fundament de su real lingues sin artificial  circuites.<br /><br />Couturat ha anunciat pri li contures de un  international lingue, quel esset tractat sur li scientific congress in  1900 e ductet al fundation de un «Delegation por li adoption de un  lingue auxiliari international». Si li desiras restat ínsatisfat, li  cause ne esset in li ínobtenibilitá del scope ma in li crede, que it  posset esser atinget altrimen quam per automatic evolution del lingues.  Decides e decretes es debil instrumentes por un tal problema. Qui fusila  per canones a sparros, sempre posse atinger li sparro, ma on ne deve  voler fusilar per li cane soflatori trans li Alpes o trans li Ocean.<br /><br />Esque  un «Universal Lingue» es possibil in general? Esque li pensa ne es in  se self tro vulgari, tro utopic, por esser jamá realisat? Certmen, qui  expresse ti espera, trova se facilmen in li dangere esser deridet quam  portero de un «fix idé» o mem devenir descreditet quam antinational. E  ex li villosi péctores voces va elevar se contra il con li assertion:  nequande till nu un ver-german autor de rang ha extravagat a tal  fantastic ínpossibilitá.<br /><br />In fact, nequande ante? E, qualmen vell  esser, si li fort multisaventes</p>
<p>&nbsp;</p>
<p>-88-</p>
<p>&nbsp;</p>
<p>unquande vell comensar revider li  actes. Ili tande posse trovar un dissertation, quel ea retro al annu  1846, e quel have quam autor nequem plu inferior quam Friedrich Hebbel.  Tá sta scrit concernent cert formes in li pensation e versification:<br /><br />«…  Ci es li punctu, u li pensa pri un universal lingue apari almen ne  ínrational e arbitrari, un tal universal lingue, a quel li diferent  national lingues vell relater quam tant mult exercicies precedent … Ma  li conossentie pri li cornises ne fa li spegul plu larg, e li espera,  que on va vider les omni unquande plu e plu aproximar se a unaltru,  depoy rupter se e sur li sómmite del civilisation dissoluer se in un sol  lingue, nequant manca un fundament. Anc on ne deve far un salta  extémpore por arivar a ti scop, on deve simplicmen progresser, proque  on deve arrivar, si null stagnation eveni, del national lingue al  universal lingue, sur li sam via e presc con li sam sacrificationes, sur  quel on arivat del individual lingue (si on vole talmen nominar li  unesim balbutiant provas de comprension e comunication a familiari,  provincial e national lingue.»<br /><br />Traduction ex li libre «Das  Geheimnis der Sprache» del conosset german autor Alexander Moszkowski.  (Hoffmann und Campe Verlag, Hamburg und Berlin 1920.) Trad. A. Z. R.<br /><br />Oriente occidental.</p>
<p>In  «Verda Stelo» nr 1 sr Dr S. Nishi, prof. de anatomie in Universitate  Imperial de Tokyo, publica un articul «Fine ni venkos», de quel noi  extrae li sequent passus.<br /><br />Red.<br /><br />Li grand progress cultural  quem li japaneses atinget durant li ultim demí-secul es vermen  admirabil. Li cause sin dubita jace in li natura del popul, quel possede  un admirabilmen grand capabilitá de assimilation a foren plu alt  culturas. Alquande noi introductet li cultura chines, quel dominat nor  vive plu quam mill annus. Pos li apertion de nor porta al cultura  europan nor vive denove transmutat se, e in li témpore actual noi in  fact vive in li cultura europ-american. Ma por continuar ti ci statu de  vive (e to comprensibilmen es absolut necessi por subtener nor position  inter cultural popules del munde) noi ne posse ignorar li grav  impedimentes stant sur li via de nor progress cultural …<br /><br />-89-</p>
<p>&nbsp;</p>
<p>Li  tema quel mi vole tractar un poc plu detalliat, es li problema de foren  lingues, quel in Japan es particularmen plu grav quam in li altri landes  cultural.<br /><br />In Japan on ancor have generalmen li fals opinion que  li lingue angles ja es international. Che noi on omni die emisse  leciones angles per radio, on edite mult angles jurnales e gazettes; on  partú posse leer mem official surscritiones e afiches redactet in  angles; por ex. on ne havet alcun strangi sentiment audiente un angles  discurs del chef-ministre sr Katoo che li 6-esim Oriental Congress por  Medicina Tropical, li unesim international scientific session quel havet  loc in Tokyo, u tre mult membres japanes anc devet parlar in lingue  angles, mult de ili tam mal, que null hom posset comprender les. — Ja in  li scoles medial li yun disciples es obligat aprender li lingue  angles, quel es totalmen different de lor lingue national. Por to ili  deve usar un suficent bon parte de lor témpore de studie, quasi essente  in alcun colonie de Anglia o USA! In li scoles superior special li  studentes deve aprender ultra angles anc german o frances, e  scientistes deve plu minu bon apropriar se adminim tri modern lingues  national por posser intercommunicar con foren colegos e por publicar  internationalmen su scientific ovres.<br /><br />Talmen es li present statu  del extran lingues in Japan. In ti maniere tre multis del max capabil  japaneses perdi un suficent bon parte de lor labor-fortie per li  apprension de extran lingues. On vell far un grand servicie al popul e  al homanité, si on vell posser dedicar ti grand sacrificie de energie a  su profession vice a foren lingues! Li foren lingues, quel auxilia nos  in li progress cultural, talmen in sam témpore efecte mem impeditiv …<br /><br />Vive.<br />Li povri filio del deserte havet un somnie.<br /><br />Jace  e extende se li grandi Mediterran mare e de tri divers láteres regarda  ye it li ardent costes de Africa con fin palmes, li Sirian calvi  desertes e li denspopulat, tut disfossat per li mare rive de Europa.<br /><br />Sta  in li angul súper li ínmobil mare li antiqui Egipte. Pyramide súper  piramide; granites ciset quam sfinxes regarda med gris ocules; ascende  ínnumerabil scalunes. Majestic it sta,</p>
<p>&nbsp;</p>
<p>-90-</p>
<p>&nbsp;</p>
<p>nutrit del grand Nil, tut  ornat per misteriosi signes e sacri animales. Sta e ínmobil, quam  insorciat, quam mumie, índelebil ye putrition.<br /><br />Dissipat ha su líber colonies li gayi Grecia. Formica in li Mediterran mare insules,  submerset in verdi boscages; cannel, sarmentes, figuieros ventola per su  branches superverset de miel; colonnes, albi quam digites de vírgine,  rondea in li luxuriosi obscuritá arborin; passionat spira marmor,  incendiat per marvelosi cisel, e pudoros it joya ye su bell nuditá;  circumvindat de uves, con tyrsos e vases in li manus, li popul ha haltat  in su bruosi dansa. Prestressas, yun e gracil, con disbalayat bucles,  inspirat ha plongeat su nigri ocules. Cannes ligat ad flute, timpanes,  musical instrumentes scintilla circumplectet de hedre. Naves quam moscas  amassa se proxim Rhodos e Corcyra, liverante al spira del vent li  voluptuosmen undulant flagga. E omnicos sta ínmobil quasi in petrificat  majestá.<br /><br />Sta e extende se li ferrin Roma, directente un foreste de  lanses e scintillante per li sever stal de gladies, inforante ye  omnicos invidiosi ocules e extendente su tendonosi dextri. Ma it es  ínmobil, quam omnicos e ne va mover su leonin membres.<br /><br />Li tot aer  del celest ocean pendet compresset e suffocant. Li grand Mediterran  mare ne da son, quam si omni regnes aparit al ultim judicie ante li fin  del munde.<br /><br />E parla Egiptia, balansante li fin palmes, li  inhabitantes de su planies, e directente li agullies de su obeliscos:  «Popules, escuta! Yo sol ha capit e penetrat li misterie del vive e li  misterie del hom. Omnicos es putrallia. Bass es li arte, miserabil es li  juienties, ancor plu miserabil es li glorie e heroisme. Li morte, morte  reye súper li munde e li hom! Omnicos li morte devora. Omnicos vive por  li morte. It es lontan, lontan til resurection! E ca va esser unquande  un resurection? For li desires e delicies! Plu alt constructe li  piramide, povri hom, por mem unquant prolongar tu povri existentie!».<br /><br />E  parla li lucid munde del Grecos, seren quam ciel, quam matin, quam yunitá, e, semblat vice paroles, on audi li spira de un flute: »Li vive  es creat por li vive. Developa tu vive, e junt con it developa su  juienties. Aporta a it omnicos. Specta, quam convex e bell es omnicos in  li natura, quam omnicos spira concordie. Omnicos es in li munde;  omnicos, quocunc possede li deos, omni es in it; save trovar it! Jui,  divin e superb dómino del munde, corona per querc e laure tu bell  fronte, rapida sur carosse, habilmen governante li cavalles, in li</p>
<p>&nbsp;</p>
<p>-91-</p>
<p>&nbsp;</p>
<p>splendid lude-curridas! For li gania e aviditá, for del líber e fier  ánim! Cisel, palette e flute es creat esser soveranas del munde, e lor  soverana li bellitá. Orna med hedre e uves tu bonodorant cápite e li  bell cap del pudic amica! Li vive es creat por li vive, por juida save  esser digni del juienties!»<br /><br />E parla li covrit de ferre Roma,  brandissente li fulminant foreste de lanses: «Yo ha penetrat li misterie  del homan vive. Vil es por li hom li tranquilitá: it anihila le in se  self. Strett es por li ánim li spacie del artes e delicies. Li delicie  consiste in gigantic desir. Vil es li vive del popules e del hom sin  eclatant actiones. Ye glorie, glorie sitia, oh hom! In li storm del  ínracontat gayitá, asurdat del son de ferre, vola sur li cludet scudes  del guerrifer legiones! Ca tu audi, quam apu tu pedes convenit li tot  munde, e brandissente su lanses, ha juntet se in un sol exclamation? Ca  tu audi, quam tu nómine mori in terrore sur li labies del tribus vivent  in li límites del mundes? Omnicos, quocunc tu regard inbrassa, plena per  tu nómine! Aspira sempre: ne existe límites al munde — ne existe  límites anc al desir. Savagi e rigorosi, plu e plu prende, ocupa li  munde — tu va conquestar, in fine, li ciel!»<br /><br />Ma Roma haltat e  infundat su aquilin ocules ad oriente. Ad oriente directet su humid de  delicie bell ocules anc Grecia; ad oriente tornat Egiptia su ínpur,  íncolori ocules.<br /><br />Petrosi es li terra; despreciat li popul; un  povri village, apoyat al denudat collines. rar. ínegalmen adombrat per  exsiccat figuieros. Detra bass e old hag sta un ásina. In li lignin  crippe jace un infante; súper il sta declinat li chast matre e regarda  it con ocules plen de lácrimes; súper il, alt in ciel, sta un astre e ha  iluminat li tot munde per miraculosi luce. Comensat revar li antiqui  Egiptia ornat per hieroglifes, abassante plu su piramides; ínquiet  regardat li bell Grecia; Roma abassat su ocules sur su ferrin lanses; li  grand Asia con su popules-pastores curbat su orele; inclinat se Ararat  li antiqui pregrandpatre del terra …<br /><br />N. V. Gogol (ex Arabescas, 1831). Trad. E. W.<br /><br />Qui  ne posse tener se, ne deve atender til que il cade, ma saltar abass,  «sacrificar se». It have plu bon aspect; plu yo ne vole dir.<br /><br />Paul Mongré.<br /><br />Anc in li cap del scientific armé marcha tamburistes, i.e. persones de inferior gradu queles fa bruida.<br /><br />August Pauly.<br /><br />-92-<br /><br />Normation.<br />Li normation es li categoric imperative del etica del labor.<br /><br />Dr. Ing. h. c. Hellmich.<br /><br />Li  economie norma machines, utensiles e altri merces por diminuer li  custas del fabrication e por facilisar li ínmediat exchange de consumat  partes. Ti normation (nominat anc: normalisation o standardisation)  consiste in uniformar, restricter e rationalisar li varietá del  grandores, formes e qualitás del objectes. Li tendenties normativ es in  li interesse tam del fabricante quam in ti del consumante.<br /><br />Prof.  Dr. Dessauer nomina li normation li victorios intrada del ordinant  spíritu in li caotic materie. Li spíritu del tecnica es un spíritu del  órdine; per ordinar li materie e li energie in nov formes li technica da  al substanties potenties enorm. Li medicament es un materie ordinat per  spíritu. Originalmen ti materie esset caotic. Ma essente ordinat secun  un cert conception, it posse reciver un potentie quem sovente mem li  morte cede.<br /><br />Desde li grand guerre in omni grand states ha constituet se corporationes por normation in industrie.<br /><br />Ante  quelc témpore li economie in Germania festat li 10-ésim anniversarie  del fundation del «Deutscher Normenausschuss» (Comité German por  Normes). In comensa ti comité ha laborat sub titul «Normenausschuss für  den deutschen Maschinenbau» (Comité por normes in li german industrie de  machines); poy sub «Normenausschuss der deutschen Industrie». Plu tard  anc altri branches (administrationes statal e municipal, scoles,  comercie, medicina, menage) utilisat li avantages atinget per ti  normation. Conform al augmentat programma li comité reconstituet se  finalmen quam «Deutscher Normenausschuss»*), e it ocupa se nu pri li  labores normativ del tot economie in Germania. Til nu on ha tractat li  normes por li sequent dominias: signes matematical e fisical, unités de  mesuras, formates, dessines tecnical, scritura, númeres normal,  crud-materiales, transmissiones, árbores, pulies por strapes cutin e por  cordes, rotes dentat, tubes, valves, armatures, caldrones, levatores,  utensiles, utensil-machines, machines por fassonar ligne, metallurgie,  fonderíe, welderie, autogen-industrie, rel-vias, locomotives, wagones,  navigation, aviation, automobiles,</p>
<p>&nbsp;</p>
<p>-93-</p>
<p>&nbsp;</p>
<p>bicicles, electrotecnica,  radio, parafoyerie, frigoritechnica, machines agricultural,  architectura, meubles, requisites e aparates por contores e scoles,  valises, installation de hospitales, instrumentes chirurgic,  instrumentes por laboratorias, menage, fototechnica, cinema,  scrimachines, textil-industrie, stoffes etc, etc.<br /><br />*) Adresse: Berlin NW 7, Dorotheenstrasse 47.<br /><br />Li  labores normativ es dividet inter mult sub-comitées special, in quel es representat li fabricantes, li consumantes, li comerciantes e li  scientie.<br /><br />Li resultates actual es deposit in plu quam 2200  normfolies, quel omnis es caracterisat per li anteyan signe «Din»  (Deutsche Industrie-Norm) e per un numeró current.<br /><br />Mult imens  minuciosi labores preparativ es necessi por statuer li textu notificat in  un curt norm-folie. Sovente un sol númere de grandore es omnicos quo  representa li resultate de pluri-annual investigationes, e del  discussion de long series de conferenties.<br /><br />Sam quam omni  innovationes, anc li normes in comensa have mult adversarios. On ha  timet economic detrimentes per abandonar li anterior usanties in li  production, e on considerat li normes mem quam impedimentes in li  evolution industrial. Ma ti timore miscomprende li scopes visat. Li  normes ne obliga li economie a crear tipes ínchangeabil e rigid, ma in  contrari ili deve esser adaptat al technical progress.<br /><br />Li  DINormes es li resultate de líber convention. Pro to ili ne posse esser  creat per revolutiones del majorité. Li votation ne es usual in li  comités; it eveni solmen por posser dar un image pri li situation del  opiniones. Li violation de un competent minorité es totalmen ínapt por  introducter un norm durabil.<br /><br />Naturalmen por executer ti principie  anc existe un límite. Si p. ex. un gruppe de fabricantes malgré  insistent petitiones ne concede al consumantes un discussion pri un norm  creand, on vell acter ne just si on renuncia pri elaborar ti norm  necessi por li consumantes.<br /><br />It sembla contradictori que li  directiones del comités es plu ocupat per li negativ labore (i. e. li  defension contra li fanatisme de normation) quam per li positiv labor por  normes. Quam li manca tam li exuberantie del normation es un max grand  dangere por li economie. Contra ti malu existe solmen un efectiv  remedie, i.e. li normes mey introducter se per self. Lor intrinsic qualitá deve esser lor potentie. Pro to li comité</p>
<p>&nbsp;</p>
<p>-94-</p>
<p>&nbsp;</p>
<p>directiv til nu  sempre ha declinat dar al normes un obligation oficial per public  legislatura, etsi to vell esser tre lurativ por promoer li labor.<br /><br />Li  max grand popularitá inter li DINormes ha atinget li formates. On  postula del formates normal que ili es simil un al altri. Adplu, du  vicini formates del serie deve nascer per duplication o demí-partition.  Por satisfar ti postulationes it es necessi que li micri látere relate  al grand quam li númere un al radica de du, i.e. 1 : 1,41 <span style="color:#222222;font-family:sans-serif;font-size:130%;background-color:#ffffff;">…</span>:  (o li relation del látere de un quadrate a su diagonale). Ti relation  trova se ultra altris che li «Mundoformate» proposit de Wilhelm Ostwald  in annu 1911 in li organisation del «Ponte». Ma ti ci formate havet quam  unité li látere de un 1 cm, contra que li DIN-formate secun propose de  Dr. Porstmann departi del area 1 m² i.e. li formate A0 (841 mm × 1189  mm).<br /><br />Li DIN-formates es li sequent (longore in mm):<br /><br />A 0:&nbsp;&nbsp; &nbsp;841 × 1189&nbsp;&nbsp; &nbsp;A 7:&nbsp;&nbsp; &nbsp;74 × 105<br />A 1:&nbsp;&nbsp; &nbsp;594 × 841&nbsp;&nbsp; &nbsp;A 8:&nbsp;&nbsp; &nbsp;52 × 74<br />A 2:&nbsp;&nbsp; &nbsp;420 × 594&nbsp;&nbsp; &nbsp;A 9:&nbsp;&nbsp; &nbsp;37 × 52<br />A 3:&nbsp;&nbsp; &nbsp;297 × 420&nbsp;&nbsp; &nbsp;A 10:&nbsp;&nbsp; &nbsp;26 × 37<br />A 4:&nbsp;&nbsp; &nbsp;210 × 297&nbsp;&nbsp; &nbsp;A 11:&nbsp;&nbsp; &nbsp;18 × 26<br />A 5:&nbsp;&nbsp; &nbsp;148 × 210&nbsp;&nbsp; &nbsp;A 12:&nbsp;&nbsp; &nbsp;13 × 18<br />A 6:&nbsp;&nbsp; &nbsp;105 × 148&nbsp;&nbsp; &nbsp;A 13:&nbsp;&nbsp; &nbsp;9 × 13</p>
<p>&nbsp;</p>
<p>Li  max usat es li formate A 4, por lettres, libres, revúes etc. Li jurnal  Cosmoglotta have li formate A 5. Li formate A 6 es usat por postcartes,  fotogrammes, manuales etc.<br /><br />Solmen ta u un application del serie A  ne es possibil, on usa li series B, C e D del formates quel es  geometric interpolat in li serie A. P. ex. li formate C 6: 114 × 162 es  usat por lettre-covertes.<br /><br />Li supra indicat númeres es li dimensiones maximal; it es tolerat un diminution til circa 2 mm che li medial grandores.<br /><br />Li  DINormes esset adoptet ne solmen del guvernia e Industrie in Germania,  ma partmen e totalmen anc in altri states (Austria, Belgia, Svissia,  Holland, Svedia, Norvegia, Hungaria, Tchecoslovacia, Polonia etc), etsi  regretabilmen ancor ne existe un universal organisation por normation  international. Excludente desiras national e altri preferenties special,  e fundante sur rational considerationes, metric sistema etc, li  DINormes posse esser base por li normation in li futuri economie  europan. Adver in li landes anglo-american ili va successar solmen</p>
<p>&nbsp;</p>
<p>-95-</p>
<p>&nbsp;</p>
<p>secun quant ta anc li metric sistema ja es introductet e sub condition  que interim ta ne va inradicar se li nov normationes national basant sur  li sistema secun inch.<br /><br />It es grav que li comités quel stipula li  normes, anc mey cuidar pri li possibilitá de lor introduction in li  practica. Nam li valore del max bon sistema es van, si on ne have li  potentie imposar it al homes. Just pro ti cause it ha constituet se un  comité special por controlar li introduction del normes in li practica.  Ti comité have li jure a veto pri li projectes de omni comités special e  pri revisionar les secun li recent demandas del practica. Per ti intim e  prudent juntion inter practica e teorie ti valent labores successivmen  conquesta plu vast terren in li tot vive economic.<br /><br />Secun publicationes de DIN e VDI.<br />Ing. E. Pigal.<br /><br />Stenografic sistemas e Lingue International.<br />Du recensiones.<br /><br />Ja  in 1926 senior M. den Outer in Rotterdam ha adaptat por Occidental su  stenografic sistema Stenografie International (Cosmo-Stenografie, anc  Mondo), e ho-annu senior E. Pigal in Wien ha publicat Panscrit, un  adaptation por Occidental del stenografic sistema Scheithauer.<br /><br />In  li sistema de M. den Outer omni consonantes in su fundamental alfabetic  form es scrit per signes de un unic grandore. Por expresser li vocales  li sequent consonant es scrit in simplic, duplic o triplic grandore e  posit in divers positiones relativ al linea de scrition. Li quantitá del  vocales es expresset per diferent formes del juntiv ascendent strecas.  Li vocales have in ultra anc alfabetic signes. Combinationes de  consonantes in presc omni casus es scrit per li simplic signes mettet  apu unaltri con micri juntiv ascendent strecas, li diftongos in li sam  maniere ma sin juntiv strecas. Un direct consequentie de to, que omni  consonantes es expresset per signes del sam grandore, es que li signes  in parte postula 3 e mem 5 (li ch) simplic movementes del manu. Malgré  li manca de special signes por frequent combinationes de consonantes li  scrition per auxilie de mut juntiv signes deveni fluent e secue tre bon  li linea. Li parolimages have un tre simpatic aspect ma es long in  general, si ne curtat. Li curtativ capacitá del quasi-simbolic scrition  del vocales deveni efectiv solmen si</p>
<p>&nbsp;</p>
<p>-96-</p>
<p>&nbsp;</p>
<p>li curtation per omission de  parol-partes es tam fort, que solmen un vocal e li sequent consonant  deve esser scrit. In ti casu li consonant, scrit in correct grandore e  position indica anc li antecedent vocal. — Li adaptation es habilmen  fat, ma concerne presc solmen li alfabet. It vell esser interessant  haver un complet catalog del standardisat curtationes de max sovent  paroles e sufixes, necessi por general usada. Li longore del  parol-images fa desfacil li atingement de grand rapiditás in scrition ma  de un altri látere li selection del signes es excellent de pur grafic  vid-punctu, de quo resulta un ínapreciabil comoditá in scrition.<br /><br />Li  adaptation Panscrit, sam quam su sistema original, apartene al gruppe  de sistemas, queles scri omni sones per absolutmen rigid alfabetic  signes, talmen que simil signes in different grandore indica different  sones, e que li position de un signe relativ al linea ne have influentie  a su signification. It es conosset, que per tal sistemas on posse  facilmen atinger grand rapiditás in scrition, e Panscrit probabilmen ne  fa exception de ti regul. Li similitá inter Panscrit e su sistema  original es suficent por que un person, conossent ti sistema, sin long  studia va mastrisar anc Panscrit. Li adaptation es bon perlaborat,  solmen li catalog del standardisat curtationes (in li brochura:  abreviationes facultativ) es ancor a completar.<br /><br />Li importantie  del stenografie in nor témpore es eminent in omni cultur-landes, e por  chascun national cultur-lingue on ha elaborat un o pluri original  stenografic sistemas ultra adaptationes de foren sistemas. In li lingue  international li stenografie deveni un complement max essential e  necessi. On mey pensar p. ex. al usation quam lingue de congress. Durant  que in un national lingue un sol stenografic sistema vell esser  suficent, proque omni hom qui besona stenografie vell posser aprender  li sistema existent in su lingue, in li lingue international un sol  sistema ne va suficer, tam long quam es usat diferent national  stenografic sistemas. Nam li persones, queles va besonar stenografie in  li lingue international, probabilmen in grand parte ja mastrisa alcunc  national sistema, e it va esser mult plu facil aprender un bon  adaptation del conosset sistema quam un original neconosset. De to  seque, que it va esser necessi adaptar a li lingue international omni  bon conosset national sistemas, e particularimen li sistemas de vast e  intensiv usation. In ti direction nu es fat du grav passus.<br /><br />Rafael E. Rehn.<br /><br />-97-<br /><br />Li film va parlar.<br />Ing.  Kuechenmeister ha successat fotografar li son. — Li combination de  luce- e sona-negatives procura li parlant film. — On ne posse ancor  previder li possibilitás de ti film.<br /><br />Li german inventor Heinrich  Kuechenmeister ha successat filmar sones, quam on fotografa images. Per  li combination de ti sona-film con li existent film de images il ha  aportat to, pri quo altris ante il con plu o minu success ja ha serchat  plu anteyan: li parlant film.<br /><br />Li «Vitaphone» e li «Movietone» ja  existet ante ti ci parlant film. On ja neplu audi pri tis. Sin dúbita on  hat ductet li film ad parlada, ma li maniere qualmen it evenit, esset  tam complicat o tam íncert, que li invention ne havet practic utilitá.  Sur li altore, quel hat atinget li tecnica, on devet trovar li solution  del problema. It ne plu relatet durant li ultim annus soluer li  problema; it relatet li maniere de solution. It ha esset precismen lu  sam con li invention del automobil. Li unesim product esset tam  complicat, tam poc secur de explotation e tam custosi, que li invention  esset tre remarcabil, ma ancor ne bon usabil. On devet inventer ancor  mult plu, ante que presc omnihom posset comprar un «Ford-ette».<br /><br />It  es li grand merite de ti ci nov parlant film, que it posse esser  explotat bonmen e do possede signification por li film-explotation.<br /><br />Con  auxilia de un microfon on fixa musica, parlat paroles e altri sones in  sam témpor con li image per li fotografic camera sur li film. Li  microfon, receptet in un curs-circul, capte li sones e transmisse,  egalmen quam che li telefon o li radio, li sona-undes electricmen a un  fortificator con lampes. Detrá ti fortificator ha esset incatenat un  lamp ardentari. Li luce de ti lamp es interruptet ye chascun vez e ya in  un ritme, quel coresponde al ritme del original sona-undes. Ti  rapidissim interruption ne es visibil por li ocul. Ili posse esser fixat  bonmen sur li rotant film. Sur ti ili apari quam clar e tenebros  lineas.<br /><br />To ha esset racontat in rud strecas, qualmen on «capte»  li son. Por li representation on posse usar li ordinari  film-projection-aparate. Deve solmen esser montet un micri aparate,  just tá, u apu li ordinari film-image conrota li clar e tenebros lineas.  In ti apparate reside un sistema de objectives e un</p>
<p>&nbsp;</p>
<p>-98-</p>
<p>&nbsp;</p>
<p>lamp. Li serie  de variant clar e tenebros micri lineas causa, que li luce del lamp  passat nu plu fort tande plu debil vers un tre particulari organ, li tal  nominat luce-sensitiv cellul. Ti cellul trova se denove in un  curs-circul. Li curs-circul ne lassa passar un curs quande ne cade luce  sur li cellul. Li rapid variation de tenebros e clar in li luce-sensitiv  cellul da curs-pussas in li curs-circul, queles have denove li sam  ritme del captet sones. Ti curs-pussas es fortificat, sam quam che li  radio e tande es ductet a un o pluri fort-parlatores. Quam on vide, li  action es tre simplic. E simplicitá es li marca de lu ver.<br /><br />A qual postulationes deve satisfar li parlant film?<br /><br />It  deve esser servit habilmen; li custas acquisitiv deve esser ne tro alt;  li aparate presc ne deve postular reconstruction. Comprensibilmen li  sones productet deve sonar purmen e deve coincider precismen con  li image.<br /><br />Nu, li apparate Kuechenmeister posse esser montet a  chascun projection-aparate in tri hores. De ulterior servition on presc  ne besona parlar. Li precie es atingibil por chascun cinema. Li  accessories es modic. Un stagnation es finit in quelc minutes, proque ne  existe un complicat machineríe in li aparate. E quo es lu principal:  li son es excellent e coincide precismen con li image. Quande Mussolini  herisse se in li strippes e aperte su bocc, on audi parlar «il duce».  Quande un scolseniora tappa in li manus, on aprende li son; on vide un  danseressa tener li ritme con li musica, quel on audi; e quande un  pianist tucha, on reconosse Chopin!<br /><br />Noi ha videt e audit  prova-rotar li film in li City-teatre in Den Haag e ha sedet perplex in  nor loge. Nam on pensa unquande pri li possibilitás!<br /><br />Adver li  hodial film es basat sur tacer, ma li film parlant vell posser mutar su  caractere. Esque on va lassar parlar chef-films, film-dramas? Noi espera  que ne. Un film ya nequande va parlar vermen. Quant on save anc  aproximar li natura, it es e dura esser un ombre-lude sur un blanc  toale. Ti ombres ne posse parlar. Ne nu e nequande! E li film-arte,  quel just prunta su tempo a su tace, vell retroear ínmediatmen a un  sorte de fotografat scen, quande li parlat parol vell modificar su  propri specie. Li munde del film es un tot altri quam del scen. Solmen  poc a poc noi ha renunciat considerar li film quam un paralel o un  copie de un existent arte. Li film-arte ocupa un propri plazza inter li  artes. Li absolut stil del film-arte</p>
<p>&nbsp;</p>
<p>-99-</p>
<p>&nbsp;</p>
<p>ne ha esset trovat ancor, ma  li resultates, til hodie acquisitet, justifica li crede a un plu  aprofundation e elargation.<br /><br />Tàmen li cinematografie divide-se in  du partes, queles diverge sempre plu. Li dramatic film-arte forsan va  haver poc avantage del parlant film, ma li cultur-film gania per to un  tot nov munde. Li films de instruction, scientic e documentari deveni  plu util e plu rich, quande ili posse anc fixar e reproducter li sones.<br /><br />Famos  musicantes va reciver per li parlant film un portrete, quel va restar  conservat por li homanité. To vale anc por famos sceneros, erudites,  oratores, statmannes, reyes, etc. Chascun historic eveniment va esser  fixat hodie tam per image quam per parol. Li scol-cinema va profitar  enorm per it. On ne posse previder li númere de possibilitás.<br /><br />Ing.  Kuechenmeister ha portat su invention unesimmen a Nederland, proque il  es mettet in li ocasion per Nederlandan capital far su experimentes.  Quáncam li product es simplic, li preparant labor ne ha esset talmen.  Hodie li inventor ocupa se introducter su invention in li practica. Ti  expenses ne va esser recompensat per li vendition del simplic aparate.  Ing. Kuechenmeister es accustomat vider plu lontan. In ti aparate es un  tot industrie de parlant films. On va erecter un nov explotation de  films.<br /><br />Bentost on ya va audir plu de ti remarcabil invention e to  ne solmen in li cinema. Nam li intention es popularisar li aparate per  bentosti furnition de un formate, quel es apt esser montet sur  dom-cinemas.<br /><br />Ex «Nieuwe Rotterdamsche Corrant»<br />Trad. Marius den Outer.<br /><br />Etiquette.<br />Li  etiquette es un form del selfdiscipline; in to consiste su  justification e su necessitá, precipue che ínmatur culturas e homes.<br /><br />Sur  li max inferior gradus it have li form del tabú. Poy it es religiosi e  moral usanties, poy li etiquette del corte e del militari discipline,  poy li bon ton, e quande in fin li hom ha atinget li max alt gradu de  etic perfection, it es li inscrit lege del tact. Regretabilmen li tact  ne posse esser atinget per education, it deve esser innascet, e ye  pluparte solmen pos cultura de mult generationes.<br /><br />-100-</p>
<p>&nbsp;</p>
<p>Tant por li signification del nobilité.<br /><br />Pro  quo Japan durante un sol generation posset devenir plu civilisat quam  Grecia, Serbia, Bulgaria etc? Japan possedet un antic nobilité fort in  su etiquette, quel mancat a ti ta landes.<br /><br />On me va monstrar quam  refutation ye America. Ma qui esset do ti unesim colonistes de America?  Puritanes sever in lor mores, con old traditiones! Li particule «de» es  ci minu grav quam longannual tradition. Li nobilité do solmen quam  exemple del tradition.<br /><br />Julian Prorók (Ketzereien).<br /><br />Indianic paroles international.<br />Li  american (indianic) paroles in li europan lingues es trovat in  suficent grand númere, specialmen in angles, hispan e portugales. Ma  anc li altri europan lingues contene un suficent númere de ili. Karl  Lokotsch in su etimologic dictionarium de tal american paroles in  german*) cita 158 paroles, li etimologie de queles il explica. Ultra  geografic nómines, li nómines de plantes, animales e coses es li max  sovent. Inter ili noi trova ultra li conosset jaguar, boa, lama,  chinchilla, tapir, guanaco, wigwam, guano, caiman, anc altri paroles  quam uragan, hamac, chocolate, canú, cautchuc, chinin, cocain, condor,  copal, máis, macaco, tabac, tomate etc.<br /><br />Interessant es li  explicat signification de divers geografic nómines p. ex. Amazonas  descende del indian amassumu = fracass de aqua, Chili = frigid,  Guatemala = monte vomient aqua, Jamaica = insul de fontes, Cánada =  cité, Mississippi = grand flue, Niagara = aqua tonnerant, Orinoco = aqua  rapid, Panamá = papilion, Paraná = mare, Paraguay = aqua del papagaye,  Popocatepetl = li monte fumant, Titikaka = rocca de plumbe, Uruguay:  guira-gua hi = aqua del multicolori avios, Yucatan = in li land del Yuk,  Guito = columbo, etc.<br /><br />*) Karl Lokotsch: Etymologisches  Wörterbuch der amerikanischen (indianischen) Wörter im Deutschen. Carl  Winter, Heidelberg, 1926.<br /><br />E. W.<br /><br />Subventiones por Cosmoglotta.<br />C.  K.-K-: 4 Doll.; Sra. Agnes v. Wahl-Reval: l Doll.; Dr. A. Peipers-Köln:  5 R M; Regierungsrat Dr. Mell-Rudolstadt: 10 R M; Albert  Haldin-Eskilstuna: 25 sv. K. Cordial mersías.<br /><br />A. D.<br /><br />Eigentümer,  Herausgeber u. Verleger: Gesellschaft Cosmoglotta, Mauer bei Wien,  Verantwortlicher Schriftleiter: Ing. E. Pigal, Liesing bei Wien. Druck:  Milan Nedvídek, Tábor.</p>
</div>
</body>
</html><!--  -->