Cosmoglotta A 074 (jan-feb 1931)
================================

\

::: {#displaycontent}
COSMOGLOTTA

 

Oficial organ bimensual del Occidental-Union

Consacrat al developation, propaganda e aplication de

LINGUE INTERNATIONAL OCCIDENTAL

\-\-\-\--

 

 

REDACTION (manuscriptes, printates de exchange e por recension) :\
A. Z. RAMSTEDT, Villagatun 25, Helsingfors, Finland.\
ADMINISTRATION (abonnamentes, subventiones, expedition de Cosmoglotta)
:\
J. A. KAJS, Wilsonova Il, Brno X Il, Tchecoslovacia.\
\
Annu X N:o 1 Januar-Februar 1931 (Numeró 74)\
\
CONTENE : Nov annu - nov eforties, pag. 1. Organisation del scientic
exploration e necessitá del mundlingue, de Dr. F. Werner, pag. 3. Quelc
paroles concernent Latino sine flexione, de Prof, Dr. C. W. v. Sydow,
pag. 5. Apelle al interlinguistes, de Prof, Dr. A. Guérard, pag. 6.
Psichic installation, de Dr. W. Ehrenstein, pag. 7. Historiette del
dirigente Kalina, de Karel Capek, pag. 9. Optimisme, de Hood, pag. 12.\
Intrinsic valore del hom, pag. 13. Cronica, pag. 13. Avises, page 15.
Charade, pag. 16.\
\
NOV ANNU - NOV EFORTIES.\
\
Quam ja communicat in li ultim numeró de Cosmoglotta de 1930 li
redaction ha esset translocat de Vienna\
a Helsingfors. Extern circumstanties, professional obligationes e li
crud necessitá decentralisar li constantmen crescent agendes de nor
movement ha fortiat nor meritosissim ductor, ingeniero E. Pigal, cessar
li redaction de nor jurnal e transmanuar it a altres Noi posse ancor
joyar pri to, que Sr Pigal remane in su altri oficies de nor movement.\
\
Noi execute solmen un car deventie, quande noi ci, in li nómine de omni
occidentalistes, expresse nor sinceri e profund mersí a Sr E. Pigal pro
ti labor, quel il ha fat quam redactor de ti jurnale. Durant quar annus,
1927, 1928, 1929 e 1930 il ha redactet Cosmoglotta, in un maniere habil
e clarvident, sempre ínfatigabil e amabil. It esset il, qui executet li
principal labores por elevar nor organ a su seriosi alt standard, pri
quel noi ha esset fieri. Sin alcun remuneration il ha portat un
responsabil e molestant charge, ma superant omni desfacilitás per
energie e verve ínimitabil, colectent li simpaties e admiration de
omnes. Malgré que il sacrificat tant témpore por li aferes de nor
movement

 

 

-2-

 

e su car jurnal, il trovat líber hores por cultivar nor lingue, til que
il mastrisat it per un stil, plu brilliant e expressiv quam jamá videt.\
\
Li numerosi exhortationes del ductent occidentalistes ha posset
persuader li subsignato acceptar li redaction de Cosmoglotta pos Sr E.
Pigal. Li charge ha esset fat plu levi per to, que Sr Jan A. Kajs
amabilmen ha prendet sur se li administration e Sr L M. de Guesnet li
financiation de nor jurnale. Li nov redactor calcula con li activ
colaboration de omni anteyan colaboratores de Cosmoglotta e espera que\
nov nómines va far su contene ancor plu variant e valorosi. Li tri
functionarios de nor oficial organ fide in fort moral e financial
support de onni fautores e amicos.\
 \
Noi comensa li annu sub auspicies de nov invigoration e consolidation de
nor movement. In pluri landes nu existe organisationes parat a laborar
por li difusion de Occidental e in pluri lingues existe manuales e
lexicos, queles va facilitar su aprension e usation. Sequente li apelle
de professor K Asakawa, publicat in Cosmoglotta n:o 73, noi deve
directer nor eforties con plu grand fortie e entusiasme ad extern, a un
plu e plu vast difusion del conossentie pri nor idé e nor lingue. Si noi
torna nor regardas a nor comun\
futur scop, intern divergenties deveni índigni de nor atention. Noi
occidentalistes sta solmen in li comense de nor activitá. Li fundamental
idés del naturalistic scol, benque exposit ja plu quam ante quarant
annus de nor pionero Julius Lott, es ínconosset in li grand munde e
ancor hodie vermen comprendet solmen de un micrissim circul de
interlinguistes. Nor litteratura deve esser fat rich e variant, nor idés
esser exposit in omni lingues por omni classes social. Tro sovente noi
nequande posse repetir un veritá. Tro mult auxiliant manus noi nequande
va haver.\
\
Devotion e cooperation in ver es índispensabil. Noi ne es soldates e
nequi de nos es generale. Noi ha federat nos voluntarimen. Ma to quo noi
ha acordat, vale quam „gentlemen\'s agreement\".\
\
In dubiis libertas, in omnibus caritas.\
\
Li redaction.\
A. Z Ramstedt.

 

 

-3-

 

ORGANISATION DEL SCIENTIC EXPLORATION E NECESSITÁ DEL MUNDILINGUE\
De Dr. F. WERNER, Hamburg.\
\
In un libre pri scientic institutes „Forschungsinstitute, ihre
Geschichte, Organisation und Ziele\" (Institutes de Exploration, lor
historie, organisation e scopes), publicat de Brauer,
Mendelssohn-Bartholdi e Adolf Meyer, Editoría Paul Hartung, Hamburg
1930, Dr. Adolf Meyer, professor de filosofie in li universitá de
Santiago (Chile), tracta anc li problema del international lingue por li
scientistes (tom I, pg. 64, 65). Li diversitá del lingues, in queles
scientic publicationes apari, ne es solmen un desagreabil desfacilitá
por li singul explorator, ma certmen plu e plu deveni un impediment por
li progress del scientie in totalité. Li max mult scientistes refusa li
mundlingue malgré que ili suffre pro li desavantage del hodial statu. It
es un grand merite de professor Meyer, que il directe li atention al
lingue international in un tal ovre, quel va atraer li interesse de
representantes de tre divers scienties.\
\
Meyer qualifica li question del lingue universal „quam un del max
important problemas quel jamá ha esset posit al organisation del
exploration\", e il opine, que it „va devenir un actual postulation,
crear un generalmen reconosset e usat lingue del erudites\".\
\
Ma quel lingue on deve selecter ? Meyer expresse presc li sam idés a
queles ha pervenit omni progressiv mundlinguistes e queles caracterisa
li hodial statu del modern interlinguistic movement. Secun li opinion
del eminent filosof Dilthey it es plu util cultivar li tri mundlingues
german, anglés e francés, quam introducter Esperanto. Ma hodie anc altri
lingues, specialmen hispan, ma anc italian e russ con li sam jure
pretende devenir mundlingues, E on ne posse demandar del explorator tam
vast lingual conossenties. Un sol de ti lingues ne posse reciver
preferentie pro li natural rivalitá. Esperanto e su derivates quam Ido
es a excluder pro que ili porta in se un tro subit ruptura del
tradition. Si omni nov publicationes apari in Esperanto o un lingue
simil, li labores publicat til hodie, perdi su valore, con exception de
teles queles es scrit in li respectiv lingue

 

-4-\
\
national. Ma scientie ne posse viver e florear sin un fort tradition.\
\
Secun Meyer li sol possibilitá es li legal introduction del Latin quam
universal lingue del erudites, pro que it ha monstrat su aptitá quam tal
durant secules. It have sat bon expressivitá por satisfar anc modern
pretensiones. Li max fort argument es li fact, que anc hodie li max
important términos tecnic in omni scienties es prendet ex li Latin.
Advere on ne posse restaurar coses passat quam tales, si ili deve haver\
success anc in futur. Noi besona un nov idealisat Latin, quel es
modernisat per li aquisitiones del lingues romanic, li filias del matre
latin. Li max bon conossores del romanic lingues deve crear ti idealisat
Latin, e un comission del academies del tot munde garanti li puritá e li
legalitá del futur developation. Arte e natura deve unir se por crear un
cose perfect.\
 \
To es li sam principies, sur queles li modern projectes de mundlingues
es basat. Professor Lorenz ja expresset tre clar, que li vocabules del
scientic nomenclatura e semi-nomenclatura es li ver fundament del
mundlingue. Changear les in li maniere de Esperanto e Ido vell
multiplicar li hodial desfacilitás e producter un cáos. Hodie noi save,
que li existent base del futur mundlingue deve esser changeat tam poc
quam possibil. Ma noi anc es convictet, que li antiqui Latin, quam tal,
neplu satisfá omni modern besones, mem si it he perdit su grammatica
(quam in Latino sine flexione). Li términos tecnic, prendet ex li Latin,
pruva solmen li actual usabilitá del latin parolmateriale. Ma ili ne es
un argument que li lingue total es conform al modern maniere de pensada
e expression. It es un secundari question, in quel gradu e in quel
direction li antiqui Latin es a\
modernisar e a „idealisar\". Meyer considera solmen li romanic lingues e
ne mentiona, que anc un grandissim part del anglés vocabularium have
latin orígine. Li evolution del latin materiale in anglés in plu alt
gradu indica li direction in quel li futur \"Latin mundan\" va developar
se. Ultra to li scientic nomenclatura ha fat su propri via, specialmen
in li biologic scienties. Mult antiqui paroles ha desaparit, mult altri
ha totalmen changeat lor original signification. Li nomenclatura ha
incorporat se un enorm quantitá de grec

 

-5-\
\
vocabules e de materiale ex presc omni lingues del terra. Noi deve
dubitar, esque ti mixtura ancor merite li nómine del Latin.\
\
Pri li nómine noi ne vole disputar, si noi concorda in li principies.
Per general conclusiones li filosof ha\
pervenit a presc li sam resultate quam li mundlinguistic movement per
mult erras, experienties e combattes. To monstra que li du es sur li
rect via.\
\
QUELC PAROLES CONCERNENT LATINO SINE FLEXIONE.\
\
De Prof. Dr. C. W. VON SYDOW.\
\
It es mult vezes constatat, que li latin ne posse esser usat quam
international lingue por nor témpore, ni in su medieval, ni in su
classic form. Ma támen plu o minu direct del latin origina un grand
númere de nor international paroles e pro to li italian matematico G.
Peano ha proposit, que on deve usar quam international lingue li latin,
ma sin íncomod latin flexional formes. Adver il ha ganiat plur
scientistes por su project e li lingue ha esset usat por sciential
scopes. Li merite de ti nov-latin es, que it sta sur firm fundament. Per
li auxilie de un latin lexico on posse trovar li formes del vocabules,
usabil in Latino sine flexione, si on\
seque li regules, dat de prof. Peano, e li finales del vocabules va
esser natural e ne arbitrari quam in Esperanto o Ido. Si existe null
flexion, existe null grammatica, secun Peano. Li substantive es usat
solmen in li form del latin „casus ablativus\", índependent del position
del parol in li frase, e li verb have solmen un tematic form, sin
conjugation. Li morfologie es in tal maniere ancor plu simplic quam in
Esperanto. Scritiones in Latino sine flexione es passabilmen bon
comprendet immediatmen de tal persones, qui ha studiat li latin, e por
tal abstract coses quam matematica it es forsan bon. Támen li idé es
basat sur fals presupositiones.\
Li conossentie del latin es in nor témpore tam poc difuset, que un
ordinari hom totmen ne save it, e anc inter li scientistes existe grand
gruppes, queles totmen ne save it o save it tam mal, que ili ne posse
comprender un textu,

 

 

-6-\
\
scrit in li simplificat latin. To depende anc de ti fact, que li latin
have un masse de paroles, queles totmen ne es international, e que un
masse de international paroles manca in li latin e deve esser haustet de
altri fontes. In fin, li principies, que on ne deve haver flexion, es
basat sur un pur erra, adsaver ti, que quelcunc flexion sempre e partú
causa desfacilitás. Li usation de un sol verbal form posse esser
tolerabil til un cert gradu, tam long quam on posse divinar li sense,
pro li contextu, ma li resultate es un horribilmen ínnuanciat lingue, e
sovente on deve long meditar pri li ver sense. Li ínflexionat,
ínnuanciat lingue de Peano\
pro to es ponderós e desgraciós, e it absolut ne posse esser usat con
success in li humanistic scienties, e it es egalmen ínapt por li grand
ínscolat masses.\
\
APELLE AL INTERLINGUISTES\
\
Professor Dr. Albert Guérard (Stanford University, Califormia),
Protector del Occidental-Union, va docer in li\
seminarie de su Universitá pri un tema, quel relate in part al problema
de lingue international. Li tema general es „Lingue e litteratura: til
quel punctu li un conditiona li altri?\" Plu precismen: (I) Esque
existe\
psicologies national queles traducte se per psicologies linguistic? (2)
Esque it es possibil apreciar un ovre scrit in un lingue extran? (3)
Esque it es possibil reproducter un ovre de arte in un lingue extran (p.
ex. Conrad in anglés, Julien Green in francés, etc.) (4) Efectes
individual e colectiv del bilinguisme e del poliglottisme pri li
developation litterari (in general, li grand poetes es mediocri
linguistes e\
reciprocmen); (5) Possibilitás e límites del traduction litterari (quo
posse esser traductet ; quo posse esser rendit per equivalentes ; quo
desapari completmen in un traduction) ; (6) Rol del mastrin ovres extran
in li developation de un lingue; (7) Existentie e developation de un
publica international : (a) por li studie del litteratura comparativ;
(b) por li traduction del mastrin ovres mundan; (c) por li creation de
ovres original. Professor Guérard vell esser tre content reciver
information pri li reflexiones, queles ti programma inspira al letores
de Cosmoglotta.

 

-7-\
\
PSICHIC INSTALLATION.\
\
Dr. WALIER EHRENSTEIN.\
 \
Sub ti titul li tecnico-scientic revúe „Die Umschau\" nr. 5 publica un
interessant articul de Dr. Walter Ehrenstein, ex quel noi excerpte li
sequent cardinal idés.\
\
Si on directe su atention o expectation a un special qualitá o fenomen,
on talmen neglige li altri íngrav signes, que on sovente fa erras,
quelcvez fatal, quam li conosset che ínexperientiat chasseros que
attendente un animal sortir del foreste, ili sovente tira ye homes per
hasard venient ye li expectat via del animal. Mem seriosi scientistes ne
es garantit contra tal misprenses. Ernst Mach comunica lu sequent:
„Atendente li aparition de un jetta de aqua ex un cautchuc-tube, yo
iteratmen credet clarmen vider in li demí-obscur chambre li expectat
fenomen e solmen per taster per fingre yo captet conosser mi erra\".\
\
On memora anc, que 1903, sub influentie del just ocaset decovrition del
Röntgen-radies, li conosset fisico Blondlot credet har decovrit un nov
specie de radies. Prof. Charpentier mem constatat que li nov radies
totmen ne existet.\
\
Talmen it ocase ye mult dominias de exploration, que sub influentie de
cert teories li exploratores vide li factes talmen quam it es conform a
lor teories, ma sembla ne haver un organ por percepter omni factes
queles ne adapta se al teorie. Si li teorie es just, ti qualitá es util
in ti relation, que it ínmediatmen directe li regarde del explorator a
lu essential. Ma si li teorie es fals o íncomplet, tande un tal qualitá
posse esser sam nociv, proque it priva le ye li exactesse del
observation por li factes ne considerat per li teorie.\
\
Sub regard purmen psicologic, li conviction del justitá de un cert
teorie es identic con li fenomenes, queles\
noi nomina installation (acomodation) expectativ.\
\
On conosse li efecte de tal acomodation in li omnidiari vive: un german
stenotipista ne conossent bon li extran paroles scri „concurrentie\" por
„congruentie\". Un person a quel on ha furtet su bicicle constata in
pluri bicicles monstrat que it es li sui ; suspectiv e jalus persones
sovente capte ex totalmen ínnocent parlada tal paroles queles

 

-8-\
\
es in relation con to ye quo ili self intern es ocupat, etc. On save anc
que it es mult plu facil leer paroles de 12\...15 lítteres in un
conosset lingue quam 6 lítteres in un hasardic combination, Anc si in li
conosset parol un o mem du lítteres es fals, on ne vide to e lee li
parol quam si it vell esser scrit just. Pro to it es tam desfacil e por
cert persones mem ínpossibil leer print-corecturas. Ci on deve
concentrar se unesimmen ye li sense e li interpunction, e de altri
látere al lítteres de chascun singul parol.\
\
Li psicologie doce nos que noi ne lee chascun singul líttere, ma li
impression del parol. 1)\
\
Li classic experiment del psichic installation ha fat ja ante mult annus
Müller e Schumann. Ili lassat levar 50 vezes per li manu un póndere de 3
kilogramm e pos un curt témpore un altri micri de 500 gramm, quo li
person, object del experiment, savet, e malgré ti saventie li manu con
li póndere saltat subitmen ad supra, proque cert motoric nerves
participant in li elevation del póndere, hat recivet un special
acomodation por li plu grand impuls per li 50 vez repetit action.\
\
Simil experimentes on ha fat in li acustic sfere, in li sfere del
odoratu etc.\
\
De ti citat exemples it es clar, que ne solmen nor pensada, ma anc nor
senses in perception del mund extern,\
es submisset al efectes del installation.\
\
Omni tal efectes basa sur li facte que preterit experienties possede
grand influentie ye actual evenimentes. De omni vivent entes li hom
maxim ha developat li disposition egardar anteriori experienties. Ti
modificant influentie del anteriori experienties sur li actual tales,
procede in un grand dominia de psichic fenomenes absolut ínconscientmen,
e mem contra li voluntá, quo monstra li experimentes de Müller e
Schumann. Ne li conscientie participa ci, ma li purmen psicologic effect
ulteriori del anterior excitation.\
\
In li sam dominia apartene li fenomenes del suggestion e hipnose,
fenomenes queles del visupunctu del psicologie\
\
l) Pro to it esset un psicologic erra de Esperanto, Ido e anc Novial,
changear li transscrition del conosset paroles (c, g, k, q) pro teoric
principies. Li intentet facilisation in veritá es un acrescement del\
desfacilitá.

 

 

-9-\
\
es minu enigmatic quam por exemple li capabilitá de mult homes avigilar
se ye un cert hor, si ili indormit con un tal intention.\
\
Per installation mental es anc explicabil fenomenes que on vide crete
sempre blanc e carbon sempre nigri, quáncam un carbon in luce solari es
certmen mult plu blanc quam crete in demí-luce. Ad ci apartene anc li
fenomenes de contraste etc.\
\
Ma anc psichic fenomenes del sfere religiosi, etic, de gusta etc. deve
esser comprendet quam efecte de installation, p. ex. aversion pri cert
nutrimentes, queles che altri popules o persones es consumat con
plesur.\
Ref. AXEL WÄSTERLAND.\
\
HISTORIETTE DEL DIRIGENT KALINA\
De KAREL CAPEK\
\
„Li ínpotentie es terribil,\" dit li dirigent e componist Kalina,
clinante li cap. „Unvez, seniores, yo travivet un tal eveniment, it
esset in Liverpool; on invitat me ta por diriger un concert con lor
orchestre. Vu save, yo conosse ni un parol angles; ma noi musicantes
intercomprende sin long parlada, precipue, si noi have in li manu un
baston de mesure; on tippa, on clama quelccos, on volue li ocules e
monstra per li manus, e poy on comensa denove. Per ti maniere on posse
expresser li max fin sentimentes; si, por exemple, yo va far taImen per
li manus, ergo chascun va reconosser, que to significa un mistic
ascension e salvation ex un tal pesantie e dolore de vive. Do quande yo
hat arivat a Liverpool, ti angleses expectat me in li station e
conductet me in li hotel, por que yo mey reposar; ma pos que yo hat
balneat me, yo sol eat inspecter li cité e tande yo perdit me.\
\
Quande yo es alcú, yo ante omnicos ea spectar li fluvie; apu li fluvie
on reconosse, por talmen dir, li orchestration de ti cité. Sur un látere
on have li complet tumultu de stradas, li tambures o timpanes,
trumpetes, cornes e lad-instrumentes e sur altri látere es li fluvie, it
es li cordes, un tal pianissimo de violines e harpes; ta on audi li tot
cité simultanmen. Ma in Liverpool es un fluvie, yo ne save

 

 

-10-\
\
quam on nomina it, ma it es tam yelb e terribil, e ti fluvie, ples
escutar, murmura e resona, mui e cliquetta, tumultua e trumpeta per su
shipes, bugser-naves, postal naves, staples, magasines e cranes ; vu mey
saver, yo ama imensmen li shipes, malgré que it es un tal pansatri e
nigri bugser-nave, o rubi colorat fret-ship, o ti blanc vapor-naves
transmarin. Ergo, yo me dit, pro deo, ci alcú, detra li angul de strada,
deve esser li ocean, yo deve spectar ta ; e yo excurret in ti direction,
along li fluvie a infra. Yo curret du hores, sempre apu li magasines,
remises e docks; solmen ci e ta on posset vider un ship, alt quam un
eclesia o tre massiv\
e obliqui camines; it malodorat ta per piscine, sudorosi cavalles, jute,
rum, frument, carbon, ferre --- ples escutar, si li ferre es in un grand
amasse, tande it have totmen distinct ferrin odore. Yo esset quam in
vision; ma poy ja cadet li nocte, e yo venit ad un tal sandiera; vis a
vis lucet li far, e ci e ta flottat un lucette, - forsan it esset li
ocean : ta yo sidentat me sur un amasse de plancs e sentit me tam bell
solitat e perdit, yo escutat qualmen it murmura e largmen rumora e yo
vell har ululat pro chagrine. Poy ta venit du\
homes, un mann con un fémina, ma ili ne videt me, ili sedet li dors
tornat vers me e tranquilmen parlat, - si yo vell har comprendet li
angles, yo vell har un poc extussettat, por que ili mey saver, que alqui
audi les; ma pro que yo ne conosset ni un sol angles parol ultra
„hotel\" e „shilling\", yo restat silent.\
\
In comense ili parlat „troppo staccato\"; poy ti mann comensa calm e
lentmen explicar alcos, quam si ti cose ne\
vell voler exear de su gurgul; e poy il rapidmen exversat to. Ti fémina
exclamat pro horrore e dit excitatmen alquicos a il; ma il tam presset
li manu de ella, que ella gemit, e il comensat persuader la parlante tra
li dentes. Ples escutar, it ne esset un amorosi conservation, un
musicant reconosse to ; un amorosi persuasion have un totalmen altri
cadentie e ne sona tam, por talmen dir, compresset, - un amorosi
conversation es un profund violoncello, ma ti ci esset un contrabass,
ludet per un tal „presto rubato\", in un sol position,\
quam si ti hom vell repetir un sol cose. Yo esset un poc horrificat ; ti
mann dit alcos mal. Ti fémina comensat silentmen plorar e quelcvez
exclamat pro resistentie, quam si ella vell

 

-11-\
\
\
voler retener le; ella havet un voce quam un clarinette, un lignatri
voce, quel ne sona tre yun; ma ti mannic voce parlat sempre sibilantmen,
quam si it vell ordonar alcos o menaciar. Li feminin voce comensat
desesperantmen petir e balbutiar pro horrore, quam balbutia un hom, si
il recive un glacial compresse; e on posset audir qualmen su dentes
claccat. Alor ti mannic voce comensat grunir tre profundmen, purmen quam
un contrabass e presc amorosimen ; li feminin plorada transit in un
micri e passiv singlutada; it significat,\
que li resistentie esset ruptet. Ma poy ti amorosi bass devenit denov
plu alt e con cesures, cautmen, íncontraditmen posit frase pos frase; li
feminin voce solmen ínpotentmen lamentat o singlutat, ma it ne esset ja
un resistentie, solmen un frenetic timore, ne un timore pro ti mann, ma
un consternat, visionari horrore pro li coses futur. E tande ti mannic
voce cadet denov in un mitigant burdonada e calm menacies; li singlutada
del fémina transformat se in stupidat e desarmat sospires; e li mann dat
la con un frigid chuchotada quelc questiones e recivet versimilmen un
affirmation con li cap; nam il cessat insister.\
\
Poy ti du homes levat se e chascun eat in su direction.\
\
Ples escutar, yo ne crede in li pre-sentimentes, ma yo crede in li
musica ; quande yo in ti nocte escutat, yo savet absolut certmen, que ti
bass persuade ti clarinette ad alcos terribil. Yo savet, que ti
clarinette retorna a hem con volentie subjugat e que it con terrore e
desesperantie va far to, quo li bass ordonat. Yo audit to, e audir, it
es plu quam comprender li paroles. Yo savet, que on preparat un crímine;
e yo savet, qual crímine; yo reconosset to per ti horrore quel sofflat
ex ti du voces; it esset in li color, in li cadentie, ples escutar, li
musica es precis, plu precis quam lingue. Ti clarinette esset tre
simplic,\
it ne posset self far alcos ; it vell solmen secundar, it vell dar un
clave o it vell aperter li porta, ma ti brutal e profund bass vell
executer to, durant que li clarinette vell balbutiar pro horrore. Yo tre
rapidmen curret vers li cité con ti conscientie, que alcos vell evenir,
que yo devet alcos far por impedir to; it es un terribil sentiment, que
on va venir tard.

 

 

-12-\
\
Finalmen yo videt sur un angul de strada un policist e yo curret vers le
sudorosi e sin respiration. Senior, yo dit strax, ci in ti cité on
prepara un mortation!\
\
\
Li policist compresset li epoles e dit me alquicos, quo yo ne
comprendet. Pro deo, yo memorat, il ne comprende ni un parol!\
\
Li mortation, yo clamat quam si il vell esser surd, vu comprende? On
vole mortar un solitari seniora! Ti\
servitora o managera va assister - pro deo - ples far alquicos, vu hom!\
\
Ti policist solmen afirmat con li cap e dit solmen alquicos quam
„yurwey\" (vor via).\
\
Senior, yo explicat le exasperantmen e yo tremet pro li furore e
horrore, ti povri fémina va aperter a su\
amato, vu posse prender li venen pro to. Vu ne deve admisser to! Ples
serchar la! Tande yo rememorat, que\
yo ne save mem qualmen ti fémina apari ; ma si yo vell saver to, yo ne
vell posser dir to egalmen; Jesu Crist,\
yo eexclamat, it ne es homan tolerar to!\
\
Ti angles policist regardat me atentivmen e calmat me, Yo esset
desesperat. Tu lumpon, yo exclamat proxim a evanescement pro
desesperantie, yo sercha self u to es!\
\
Yo save, it esset un follie, ma ples vider, on deve alcos far, quande
acte se pri li vive; yo curret li tot noctetra Liverpool, por vider
esque on ne vole furter se in un dom. It es un strangi cité, tam
horribilmen mort in nocte..Vers li matine yo sidentat me sur li bord del
trottuore e plorat pro li fatiga; ta trovat me un policist, dit me
„yurwey\" e conductet me in mi hotel.\
\
Yo ne save qualmen yo diriget durant ti matine li prova, me quande yo
finalmen hat jettat li baston de mesure\
sur li terre e excurret in li strada, li camelotes exclamat ta li
vésper-jurnales. Yo comprat un - ta esset un grand inscription MURDER e
sub it li portrete de un seniora con albi capilles. Yo pensa, que Murder
significa Mortation.\
\
Ex li tchec traductet con permission del autor JAROSLAV PODOBSKY.\
\
OPTIMISME.\
Yo resoluet, durant mi tot vive, regardar, quam li sole, solmen li lucid
latere de chascun cose.\
Hood.

 

-13-\
 \
„INTRINSIC VALORE DEL HOM\"\
 \
Quel es li mercantil valore del hom? Un eminent chimist, Doctor Charles
H. Maye de Rochester, comunica\
it nos. Per su grass on vell posser fabricar sett pezzes de saponette.
Su córpor contene suficent ferre por un clove, sufficent sucre por un
tasse de café, suficent fosfor por 2200 inflammettes, suficent magnesium
por un exposition de foto, un poc de potasse e de súlfur. Omni to vell
haver li valore de un dollar.\
Ex „Le Manuel Géneral\" translatet de J. COLAS.\
\
CRONICA\
OVRE, aparit li liverationes 5 e b, editet de nor estimat coidealist
prof. H. Pásma, e formant tom III del „Biblioteca in Occidental\". Ili
contene selectet capitules ex R. N. Coudenhove-Kalergi Heróe e Santo,
autorisat traduction de Sr A. Deminger in colaboration con altri
seniores. Vocabularium occ.-anglés-germen es adjuntet. Al
interessantissim contenete coresponde li bell tipografic execution e li
modellatri iingue. Ti serie de traductiones va formar un ravissent
miniatur-biblioteca, ili va esser ne solmen apt quam modell-letura por
aprendentes, ma anc un fonte de recreation e reinvigoration por omni
amicos de litteratura. It posse ancor esser abonnat per li adress: Ovre,
Tábor 1006, Tchecoslovacia (o per li administration de Cosmoglotta), e
li abonnament es Kc 12,50. It es printat solmen in 200 exemplares. Ples
ne perdir li témpore! Li númere del abonnantes ja ha transpassat 100!\
\
HELVETIA, no 30-31, nov.dec. 1930, organ de Sviss Association por
Occidental, ha aparit con contenete tre variant e interessant. A ti
mimeografat revúe li habilmen executet dessines: cartes, diagrammas e
ante omnicos li humoristic ilustrationes al textus da un special valore
e atraction. Prof. Ric Berger monstra per tabelle li proportion del
paroles de Occidental e Esperanto in li maxim important lingues de
Europa e constata, \"que mem russ e german es plu favorisat in Occ. quam
in Espo\". Li revúe (annual abonnament S.Fr. 2,- in Svissia, S.Fr. 2,50
in extrania) posse esser abonnat che Occidental-Buró, Chapelle (Vd),
Svissia.\
 \
JAZYK MEZlNÁRODNÍ --- LINGUE INTERNATIONAL, oficial organ de
„Federalia\" e de „Apis\" ha aparit con du numerós: no 5 contene
interessant articules in li lingue tchec: J. Podobsky Conossentie de
foren lingues. R. Kolár Son-film e Occidental. J. A. Kajs Esperantistes
e noi. Noi trova un declaration de Sr Rudd Kolár, exredactor del
esperantic gazette „La internacia informanto\", comunicante pri su
transition de Esperanto a Occidental. Con joy noi salute Sr Kolár quam
nor colaborator! No 6 contene du excellent articules de Sr J. Podobsky\
Lingue international in li parlant film, u il demonstra que Occ. es plu

 

-14-\
\
apt quam Esp., e Occidental li max perfect solution del problema del
lingue international, u il in 15 punctus enumera e motiva li fundamental
avantages de nor lingue. „Apis\" es un nov Association por
international\
servicie. Cartes de adhesion es recivibil che Sr J. A. Kajs, Brno 12,
Tchecoslovacia. --- Quam gratuit anexe al Jazyk mezinárodní seque
„Ucitel svetomluvy\" (Instructor del mundlingue), contenent anecdotes e
humorescas in modellatri Occidental.\
\
SCHOLA ET VITA, Organo de Academie pro Interlingua, ha editet no 11-12
de 1930. Li ampli caderne contene mult interessant articules, de queles
li plu grand part es scrit in li „Latino sine flexione\" o in presc
ínremarcabil modificationes de it. Noi va ci mentionar solmen quelc del
articules. Sr G. Canesi directe un apelle „Ad sincero fautores de lingua
auxiliare internationale\", in quel il expresse opiniones, queles\
anc es nostri: \"Autores e fautores de varie auxiliari lingues ne deve
imitar mercatores, queles time li concurrentie del proxim affere, quel
vendi li sam merces; ili ne deve esser miop e fanatic in exclusiv
maniere por su propri sistema; etsi ili procede per varie vias, it es
util colaborar in concordie por attinar li nobil e humanitari comun
ideale.\" Sr Canesi pro to proposi, que li varie associationes por li
lingue international vell usar solmen „Schola et Vita\" quam comun
organ, in quel chascun vell posser publicar su comunicationes in su
propri lingue. Li idé es bell e atractiv, me it sembla nos que it es
desfacil realisar. Pro primo it es in acordantie con li homan natura,
que on separa se del homes con altri opiniones e associa se con
coidealistes e tam long quam on posse on vole parlar per propri organ, e
ti fact noi ne posse opiner quam alquo regretabil o condamnabil. Pro
secundo un comun concert in comun sala naturalmen posse far un tre fort
impression, ma va reciver li aplaudes del publica solmen si egalmen
competent musicantes forma junt un orchestre, nam altrimen existe sempre
li risca, que li resultate va esser un cacofonie, de quel li publica
fugi. Noi ja ha videt, que Schola et Vita durant li passat annus e anc
in su ultim numeró contene articules in divers interlingues, ma noi ne
save quo ha esset ganiat per to. It sembla, que in li present statu noi
posse far mult por intercomprension e reconciliation per directer li
atention del letores al organes del altri scoles, e talmen noi ha actet,
me regretabilmen noi ne trova in li ultim numeró de Schola et Vita un
mention pri nor revúe\
„Cosmoglotta\". --- In un altri articul, tre detalliat e ingeniosi, li
famosi matematico G. Peano presenta: „Algebra de Grammatica\", in quel
su speculativ idés pri lingue e grammatica es talmen developat, que li\
resultate es contrari al tot lingual psicologie, usu e sentiment. - In
un articul „Repetita juvant\" li director Maestropolo corecte un general
miscomprense, declarante que „Latino sine flexione\" es li nómine solmen
del lingue de prof. G. Peano, durant que ti lingue, quel „resulta ex
labores de Academia pro Interlingua\", e in quel ergo li majorité del
articules de Schola et Vite es scrit, es nominat „lnterlingua\". Ti
nómine sembla nos tre ínfelicimen selectet e it va esser li cause de
constant confusiones e íncontentie. Secun li conceptiones de omni
„mundlinguanes\" interlingua (o interlingue o interlinguo, li final
vocal ne importa) es nominat chascun lingue artificial, fundat sur li
international vocabularium (cpr. interlinguist, interlinguistica, etc.).
Pro to noi es fortiat protestar

 

-15-\
\
contra to, que un lingue vole apropriar se li nómine \"Interlingua\". -
Un nov project \"Latinesco\" es presentat per su autor, sr Hugh .
Macmillan, Liverapool. - Sr J. Weisbart exposi un \"Evolution-schema del
interlinguas\" e asserte lu sequent, citat in su propri dialect
\"Mundi-Latin\": \"Occidental appare quam un lingua del modern
imperialistic occident. (Si li victorios \"Entente\" in annu 1918 vul ha
construet pro se un \"ententelingua\", essential frances-anglosaxon, ti
lingue vul complet coincide cum Occidental.\" To es vermen un compliment
por nos, a quo noi in retorna complimenta Sr Weisbart pro que su
Mundi-Latin es tam simil a Occidental, que li imperialistic occidente va
esser in dilemma pri li selection. 1)   A.Z.R.\
\-\-\-\--\
\
1) Yo time que Mundi-Latin va haver plu bon chances in ti concurs, nam
anc li Tchecoslovacos va votar por Mundi-Latin, pro que ili retrova in
it su \"vúl\" (bov).\
Note del compostor.\
\
Abonnamentes e subventiones a Cosmoglotta recivet:\
\
Meysmans 17 Kc, Casse 17 Kc, Podobsky 34 Kc, Thorup 17 Kc, Bohin 346.30
Kc, G.A. Moore 10 pounds, Prof. Rejha 17 Kc, E. Biddle 12 sh. Cordial
mersí!\
\
Subvention ad Occidental-Union:\
\
Dr. P. Mell (Saalfeld) RM 15, Dr. Ing. A. Wormser RM 150, Jan Casse dan
kr. 40.\
OCCIDENTAL-UNION, Central oficie.\
\
Abonnament de Cosmoglotta por 1931:\
\
Li simplic abonnament annual por 1931 es inchangeat e custa: 0,5 dollar
17 Kc 2,1 RM 3,5 öS 2,6 sv. fr. 12,5 fr. fr.\
\
Un abonnament de propaganda custa li duplic precie (1 dollar), in
compensation de quel li Administration invia tre exemplares del revúe.\
\
Ples usar por li payamentes li sequent postchec-contos: Austria: Nr.
B-84.868: Occidental-Union Mauer bei Wien; Francia: Paris 26337: L. M.
de CUesnet; Svissia: II, 1969: F. Lagnel, Chapelle (Vd); Tchecoslovacia
e altri landes: 103.126 Brno: Jazyk mezinárodní. On posse payar anc per
international postmandates o banknotes in registrat lettre al adresse:
Jan A. Kajs, Wilsonova 11, Brno XII, Tchecoslovacia.\
\
Por impedir interruptiones in li expedition del revúe, li letores es
petit payar li abonnament immediatmen.\
ADMINISTRATION DE COSMOGLOTTA.\
\
=====\
\
ESQUE VU ES JA MEMBRE DE\
APIS (Association por International Servicie)?\
\
Si ne, ples plenar strax li cart de adhesion adjuntet a ti ci numeró de
Cosmoglotta. Li membratu es gratuit.\
\
=====\
\
\
-16-\
\
CHARADE CRUCEATORI\
composit de Karl JANOTTA.\
\
Horizontal:\
\
1 prefix numeral\
2 conosset interlinguist\
6 adverbie local\
8 materie vulcanic\
9 modification del oxigen\
10 corde (plural)\
11 pronómin reflexiv\
13 pronómin personal\
14 famós interlinguist\
17 antonim de dulci\
18 quo on sema\
20 abreviation de \"vide to\"\
21 con li date\
24 mesura\
26 saliva, scum\
28 libre etimologic\
\
Vertical:\
\
1 vestiment\
2 cri animalic\
3 desbon\
4 solution de un problema\
5 Aurora (grec)\
6 pronómin corelativ\
7 geometric notion\
12 notification autoritari\
13 notion grammatical\
15 antonim de base (chim.)\
16 punctu cardinal\
17 vertebrate ovipar\
19 in consequentie\
22 portu finlandés\
23 parento\
25 †: nin\
27 antonim de 6 horizontal\
\
Noi fixa un premie de libres in valore de du dollares ex nor editiones
secun arbitrie del premiat, quel va esser destinat per li lot inter tis
de nor abonnates, queles misse nos li just solution ante li 20 may. Li
solution deve esser scrit sur un postcart con indication del plen
adresse del expeditor. Li solution e li nómin del premiat va esser
publicat in Cosmoglotta.   Red.\
\-\-\-\--\
Vydavatel a zodpovedny redaktor Jan A. Kajs. Typografia Kajs & Fellman\
Brno-Královo Pole\
Novinová sazba povolema reditelstvím post a telegrafo, c. 11.277/VI
1931.\
\
:::
