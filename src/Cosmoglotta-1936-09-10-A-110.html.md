Cosmoglotta A 110 (sep-oct 1936)
================================

\

::: {#displaycontent}
COSMOGLOTTA, sept.-oct. (Annu XV.) No 5 (110) 

 

Con suplement trimestral „INFORMATIONES\" 

 

Contene: MEDICINA. Li tuberculose. --- Auguste Forel. --- Vocabularium
medical. --- Experientie de un firma. --- Cronica. 

 

Por li abonnates adult, un suplement de quar págines es junt a ti-ci
numeró. 

 

LI TUBERCULOSE ES VICTET ! 

 

Yo autorisa vos con plesura publicar li traduction de mi articul « Li
tuberculose es victet » in li lingue auxiliari « Occidental ». 

 

Yo desira que it mey interessar vor numerosi letores e yo mersia vos
talmen auxiliar me ar conosser un important decovrition. 

Prof. Dr. G. Eisenmenger. 

 

 

Un grand decovrition ha esset fat ante quelc annus, ti del function
colloigenic del milz (F. rate, A. spleen) ; un metode ha esset creat [e
ha dat strax excellent resultates in li lucte contra li tuberculose,
to ]{style="font-size:13px;"}[es li opotherapie splenic. Nu noi mey
proclamar, sin time esser dementit : ]{style="font-size:13px;"}[un grand
victorie es desde hodie aquisitet, li tuberculose es
victet. ]{style="font-size:13px;"}

 

Li extractes splenic actual 

 

Li metode opotherapic 1, basat sur li remarcabil reserches del Dr. J.
C. [Bayle (Francia) sembla plen de promesses. Desde li conossentie in
1906, per li medicos, del role protector del milz e del action del
opotherapie splenic sur li defense general del organisme, mult
serchatores sequet li via apertet per li Dr. J. C. Bayle. Pluri ha
efectet extractes de milz e ha mem provat extraer, ex li textura
splenic, pluri productes plu o minu definit (lipides, lipoides) quel
alontana se del textura vivent. Con tal preparationes, li resultates ne
ha posset satisfar li esperas. ]{style="font-size:13px;"}

 

Desde li comense, li ínfatigabil serchator Dr. J. C. Bayle ha
utilisat [extractes total, to es tis quel aproxima se max mult del organ
self. Il ha fat les profitar de omni ver progresses quel ha manifestat
se in li ]{style="font-size:13px;"}[preparation del productes organic e
omni ti modificationes ha esset ]{style="font-size:13px;"}[apportat pos
multiplic provas. Li max important ha esset li
stabilisation ]{style="font-size:13px;"}[del glandules secun li metode
quel sr. M. J. Pellerin ha comunicat ]{style="font-size:13px;"}[ye circa
1930 al Academie de medicina de Francia : it consiste in
fixar ]{style="font-size:13px;"}[li activitá del principies glandulari
strax pos extraction del organe che ]{style="font-size:13px;"}[li
animale mortat. Li principies activ ne plu altera se pos ti
operation ]{style="font-size:13px;"}[e li extractes liquid provenient de
glandules talmen tractat conserva ]{style="font-size:13px;"}[presc
índefinitmen lor proprietás. ]{style="font-size:13px;"}

\-\--

 

1 Metode terapeutic in quel on utilisa li sucs extraet de divers organes
animalic por combatter li fenomenes debit al absentie, al alteration o
al ínsuficentie del corespondent organes del hom. 

 

-65- 

 

 

It resultat un augmentation del activitá del extractes usat e li
possibilitá substituer al injection intra-musculari li administration
per via boccal, sempre plu appreciat del malades. Un grand númere de
malades [es actualmen tractat sin recurrer al injectiones quam on fat
ancor ante ]{style="font-size:13px;"}

quelc annus. 

 

Statistica e casus sequet. --- Li resultates obtenet con li extractes de
Dr. J. C. Bayle (extractes total stabilisat) es vermen impressionant ;
ili revela un percentage de resanationes absolutmen ínconosset til
hodie. Ma con li ínpartialitá de su tre scientific spiritu, li autor del
metode [fa remarcar, que it es desfacil fider se pri un brutal
statistica e que it ]{style="font-size:13px;"}[convene far li parte del
hasard --- pro que li resultates changea secun li gravitá del casus
tractat --- e que it es preferibil serchar quo ha
esset ]{style="font-size:13px;"}[realisat per un serie de malades de
quel li observation ha esset persequet. ]{style="font-size:13px;"}

 

In li diferent publicationes relatent li resultates del metode del Dr.
J. C. Bayle, on remarca li sequent series : 

 

l\. Serie de 25 casus de grav tuberculose pulmonari. Malades
judicat [desesperat. Medication efectuat in un servicie del hospitales
de Paris. 11 ameliorationes e 10 resanationes definitiv (Vider Revue de
la Tuberculose). ]{style="font-size:13px;"}

 

2\. Serie de 20 casus de tuberculose ossosi o articulari. Malades
con [fistules ínexhaustibil e considerat pos provas de omni altri
medicationes, quam íncurabil. Dr. Fliegel de Vienna (Austria) ha obtenet
18 successes. ]{style="font-size:13px;"}

 

3\. Un serie de 108 casus representant li medie de gravitá quel un
specialist incontra generalmen. Dr. Sabbagha, de Beyrut, ha recivet 108
successes. 

 

Li studie de simil series de quel omni malades ha esset controlat es plu
provant quam omni statistica general. 

 

Quant egal es li gradu de gravitá e li form del maladie, on posse dir
que li tuberculose es curat del extractes splenic e que li percentage
de 

resanation oscilla inter 80 e 100 %.

 

On trova in li diferent publicationes francés e extran e anc in
li [communicationes al societés scientific, radiografies monstrant
clarmen li cicatrisation del lesiones per li opoterapie splenic. It es
images impressionant pro li extrem gravitá del casus curat e del témpor
tre curt quel ha suficet por obtener li
resultate. ]{style="font-size:13px;"}

 

Difuson del metode. Hodie li metode de J. C, Bayle es mundal. Coronat in
1931 per li Academie de medicina de Paris, it es singul die usat per
ínnumerabil medicos anglés, german, italian, hispan, american, ruman,
tchecoslovakian, yugoslavian, slav, russian, chinés, etc. In Francia li
medicos ne plu ignora ti metode quel assecura 

 

-66-

 

 

li resanation e ili ne plu deve pretexter attende por far se un opinion
; [numerosi sanatoriums francès usa it por li max grand bene de lor
malades. ]{style="font-size:13px;"}

 

In Italia excellent resultates ha esset communicat per Piazza al Societé
de Palermo o publicat in li Gazetta medical de Napoli (de Russo) e li
Gazetta delli Ospitali e delle Cliniche (de Giovanni de Santis). Sam
successes in Germania (labores de Loefler, Fliegel, Hutten, Leitner,
etc.), in Hispania (labores de Dellisio), in USA, etc. 

 

Li opoterapie splenic e li altri maladies. --- Al fecund metodes del
vaccinoterapie e del seroterapie queles ha completmen renovat li
scientie medical, it es necessi adjunter li opoterapie quel, judiciosmen
usat, fa previder nov decovritiones. 

 

Tande Lemonski e Provotelle (1923) ha usat con success ti curation in li
paludisme ; Mayr, Moncorps e Schmits (1927) ha obtenet favorabil
resultates in li eosinophilie ; Nipperdey usa it (1928) in li
hyperglobulie e Birke in li dermatoses. Plu recentmen successes ha esset
obtenet in li cancer (Burghardt), in alcun eczemas (Pasteur,
Vallery-Radot) e che glicosuricos (Noel Fissinger). 

 

In ti lucta long e penibil contra li maladie e li morte, mult
medicamentes ha esset proposit. Forsan ili es ancor usat per quelc
atardates quel li ínsuccesses ne ha descorageat. In plu on deve far
atenter li publica contra li charlatanes : li malades tuberculosi ha
esset e es ancor li max mult explotat. 

 

In resuma, li tuberculose ha cedet avan li metode opoterapic e it es tam
bon por li tuberculose pulmonari quam por li tuberculose ossosi,
articulari, ganglionari. Existe partú milles de malades quel atente
lor [resanation, families quel vide decader car entes e cede al
descoragiament quande li remedie existe quam it existe por li typhoide,
li diphterie, li rabie, li variole. Letores, auxilia li erudites luctar
contra li ignorantie e li rutine, fa conosser circum vos li nov
aquisitiones del scientie ! Un malade ne plu es condamnat a morir pro li
ignorantie de su circumité ! ]{style="font-size:13px;"}

 

Dr. G. EISENMENGER, 34, rue La Fontaine, Paris, 16e. 

(Ex li Journal des Instituteurs et des Institutrices », trad. F. L.) 

\-\--

 

Opinion de un misantrop. Mult homes senti se chocat per li teorie de
descendentie (Darwinism) ; ili have quasi li mentalitá de parvenús
hontant ye su parentité. In contra ili vell dever sentir se honorat per
li idé esser parent al animales, quel generalmen have un plu nobli
caractere quam li homes \... 

 

Per to yo ne vole subtener li Darwinisme ; ma on ne deve combatter it
per ti ínnobli argument\... 

Dr Peipers, Köln. 

 

-67- 

 

 

Li utilitá del lácrimes. Un doctor del hospital Sta Maria, de London, ha
just fat un interessant e curios decovrition. Secun su experienties, li
lácrimes ne es solmen benefant secun li moral vise-punctu, ma ili have
un fisic utilitá max important, nam ili contene un substantie nominat
lysozyme, quel posse mortar li microbies con un rapiditá extraordinari.
Un sol lácrime introductet in un provette plenat de microbies sufice por
destructer ínmediatmen omni ti dangerosi microbies. E li sam lácrime
posse dar li sam resultate ínfinitmen nam li lysozyme es un felici
substantie quel nequande perdi su fortie sanativ. 

 

Li durada del homan vive. It es índubitabil que li durada del homan vive
ha progressivmen alongat se in li tot munde. Talmen li medial vive in
Anglia, de 1838 a 1854, esset circa 41 annus. In li periode eant de 1910
a 1912, ti medial vive es circa 53 annus. In Svissia, u it esset, ante
100 annus, circa 41 annus, it devenit ante quelc annus circa 55 annus.
Li land u li medialitá del vive es li max long es Nov-Zelandia, con 59
annus, Svissia e Australia con 55 annus. Li land u li durada del vive es
li max curt es India, u li medialitá del vive ne supera 22 annus. 

 

Un old fratre. Esque vu crede possibil que un hom posse haver un fratre
morit ante 150 annus? E tamen to esset constatat recentmen avan un
tribunale de London. Durant un afere de heredage, un del testimones
declarat al judicos : 

 

\- Mi fratre ha morit ante 150 annus. 

 

E pro que li judicos stupefat ne volet creder it, li mann explicat to ci
: 

 

\- Mi patre ha maritat se ye li unesim vez quande il havet 19 annus e
pos un annu, il havet un filio quel morit poc témpor pos su nascentie.
Poy, pos mult annus, mi patre devenit vidui e remaritat se in li etá de
75 annus. Un secund filio nascet, quel esset yo. E yo have hodie 94
annus. Ples addir 94 a 56 (diferentie inter 75 e 19 annus) e vu va
trovar exactmen que mi fratre ha morit ante 150 annus. 

 

Transfusion. On pretende que li Scotes es reputat quam economic e mem
quam avari e pri to on raconta mult historiettes. Por exemple ti-ci :
Durant un grav e desfacil operation chirurgical, un Scot ofertat su
sangue por li transfusion. Li unesim vez, li malad, quel esset Anglés,
payat 50 pounds, li duesim vez 25 pounds, ma li triesim vez nequo plu.
--- Li scot sangue hat efectet ! 

 

Un cura. Un yun chambrera ea consultar li medico del quartere. 

 

--- Doctor, ella dit, desde ott dies mi ocules es inflammat. Quo yo deve
far? 

 

Li medico, pos har examinat la rapidmen : 

 

--- Li male ne es grav : vor ocul besona solmen un poc reposa. Ples
abstener durant alcun dies regardar tra li fore del serrures. 

 

-68-

 

 

 

LI SCIENTIST AUGUSTE FOREL 

 

Li grand sviss scientist quel morit ante 5 annus nascet in 1848 in li
circumité de Morges proxim Lausanne. Su natal dom, nominat « La
Gracieuse » existe ancor hodie ye 200 m. de mi hem. 

 

Ja desde li etá de 6 annus, il comensat colectionar papiliones, aranés,
vespes e principalmen formicas. Ye 12 annus, il havet un caderne in quel
il notat seriosmen su observationes scientic. Tamen Auguste Forel,
infante debil e timid, ne esset un brilliant elev. Pri to yo posse
parlar, nam il studiat precismen in li licéo in quel yo doce hodie ; pos
mult serchas, yo ha retrovat in li archives del direction del licéo li
presentie de Forel in 1863-1865. 

 

Por devenir plu rapidmen índependent, il interprendet studies medical in
li universitá de Zurich apu su explorationes pri li formicas. Strax il
specialisa se in li anatomie del cerebre e in li psichiatrie. Ma il
consacra al insectes su tot líber témpor. 

 

In 1871, il publica in Vienna (Austria) su unesim medical ovre e li
sequent annu, pos har obtenet su diploma de medico, il publica su grand
libre « Li formicas de Svissia » su ovre capital, pro quel il recivet un
premie de 800 frs del Academie del Scienties de Paris. Desde li
publication de ti libre e ancor hodie, Forel es considerat quam li max
grand scientist in li dominia del formicas. 

 

In li età de 31 annus Forel es nominat director del Asyl de Alienates
del canton Zurich. Durant 19 annus, il exercit un intensiv activitá por
cuidar su malades. Ta il posset constatar quant nociv es li alcohol por
li homanité e il devenit un apóstol del abstinentie. Per brochuras,
discurses e fundation de societés il interprendet un long e passionat
guerre por far regresser li alcoholisme ne solmen in Svissia, ma in mult
altri landes. 

 

In 1887 Forel interessat se al hipnotisme, un yun scientie, tande ancor
contestat. Il devenit habil hipnotisator e il nequande cessat utilisar
li hipnose por auxiliar su malades, curar li levi mental maladies e
combatter li inclination al alcoholisme. In 1895, por reposar un poc, il
viagea in America, in li virginal forestes de Columbia. 

 

Pos har logiat 8 annus in li village de Chigny sur Morges, li grand
abstinent Forel ne time comprar un proprieté in li centre de un del max
important vin-regiones de Svissia, in Yvorne. Il exraffa li
vinieras, [ye li indignation del habitantes, installa in li loc un bell
jardin plenat ]{style="font-size:13px;"}[de flores, de fructes e
legumes, e nomina su dom « La Fourmilière » (= li
Formiciera). ]{style="font-size:13px;"}

 

In ti patriarcal hem passat mult e mult conosset e celebri persones de
omni landes. In 1912, Forel preparat se ear in Abissinia ma subitmen li
paralise atacat su dextri manu e li centres del linguage. Il devet
reaprender scrir per li levul manu e renunciar discurser. 

 

-69-

 

 

Pos li guerre, Forel scrit ancor quin livres pri « Le monde social des
fourmis » (= Li social munde del formicas). Ma bentost su vision devenit
debil. Con dolore il renunciat studiar plu long su car insectes e vendit
su imensi colectiones, ovre de su tot vive, al Museo de Scienties de
Genève. 

 

Malgré un íncessant labor, Forel morit tre old e in plen usa de su
intelectual facultás. Su publicationes preterpassa li imagination per
lor númer e lor diversitá. Il composit presc un biblioteca pri omni
species de objectes, principalmen social. Su ovre max conosset es li
grand « Sexual question » quel ha esset traductet in mult lingues. 

 

In fine yo vole citar du observationes de Forel extraet ex su libre
pri [li formicas :]{style="font-size:13px;"}

 

Un formica ha cadet sur li bord del via. Un altri aproxima se, caressa
it per su antennes, da a it levi colpes sur li cap. Si li malad, tro
debil, [ne responde a ti manifestationes de simpatie, it efortia relevar
su cap, ]{style="font-size:13px;"}[trovar li bocca por versar in it un
poc de miel : absolutmen quam un soldat serchant far trincar su vulnerat
camarad. ]{style="font-size:13px;"}

 

Altri observation : Un formica del forest chassant un poc lontan del
formiciera, trova un eruca e prova fortrenar it. Li desirat victime
resiste ; quo va far li formica? It reveni al nest con grand hasta,
halta un altri formica, frotta vividmen li antennes, passa a un duesim,
poy un triesim e repeti su action. E vi, ti formicas, docil ye li
apelle, interrupte lor labor por ear auxiliar lor sestra. Pos du
minutes, on constata con plesura que omni quar es atelat al eruca ;
sovent ili es mem plu numerosi quande un de ili have li idé petir
auxilie de altri formicas durant lor marcha.   R. Bg.

 

(Image: Li portu de Morges (Svissia), che li lago Leman. Morges es li
natal cité de Auguste Forel.)

 

-70- 

 

VOCABULARIUM INTERNATIONAL DEL CENTRES DE INTERESSE 

MEDICNA 

 

SANITA, MALADIES, MEDICINA. --- Nomines : bon-stand, ben-essere,
bon-essere, --- constitution, complexion, temperament, hygiene, patient,
malad, mal-essere, incommoditá, in-valid-itá, impotent-ie, simptoma,
langu-ore, fatiga, dolore, sufri-ent-ie, convalescentie,
re-convalescentie, re-san-ation, statu 

del sanitá, stand, --- propagation del maladies, reproduction,
multiplication, progeneration, transmission. --- Medico, medic-in-a,
doctor, doctor-essa, assistent, chirurg, chirurg-ie, special-ist,
ocul-ist, dent-ist, homeopat, homeopat-ie, acuch-era, massero. ---
Hospital, clinica. --- Interno, maladero. diaconessa, infirm-ero,
infirm-era, dissect-ion, laborator-ia, farmac-ia, farmac-ist,
farmaco-logie, officina, apoteca, medic-astro, charlatan, -erie, -ism.
--- Cura de malades, diete. --- Scalpel, fibul, fistul. --- Toxic,
venen. --- Visit, consultation, diagnostica. autopsie, obduction,
auscultation. --- Cura, curation, cuida, quarantena, diete, regime,
protese. formul, remedie, remedie universal, panacé, medicament,
honorarie, drogue, drogu-ist, dose. 

Adjectives : medical, medic-in-al, chirurg-ic, malad, infirm, caduc,
fragil, debil, integri, in bon statu, san e salv, salut-ari, salubri,
in-fortiant, cordial, cardiac, malad-iv, caduc, hygienic, purulent,
nause-os, nause-ativ. excoriat, caustic, pall-id, clorotic, anemic,
convuls-iv, spasma-tic, anti-spasma-tic, charlatan-esc. --- inflat,
tumid, tumoros, --- sanguin, bilios, flegma-tic, melancolic, dolor-os,
mor-os [Verbes : dis-sect-er, scalpar, medic-ar, remedi-ar, san-ar,
palli-ar, consultar, auscultar, curar, dosar, ad-fibular, percusser,
sondar, examinar, ]{style="font-size:13px;"}[--- agonisar, delirar,
frenesar, --- languir --- infecter, im-pest-ar, --- inflar se, tumer,
crescer, --- secreer, --- forbrular, cicatrisar, cauterisar, --- luxar,
dislocar, --- amputar, --- anestesiar, narcotisar, sufocar, asfixiar,
strangular, injecter, in-spruzz-ar, in-vigor-ar, --- reconvalescer,
re-sanar se, infuser, sur-versar. ]{style="font-size:13px;"}

DEFECTES CORPORAL --- diform-itá, in-firm-iti, in-valid-itá, manca,
defecte, surd, surd-itá, mut, mut-itá, surd-mut, balbutiar,
balbutiation, calv, calvitá, struma, struma-t-ic, boss, boss-ut,
un-brass-on, claudication, claudicant, infirm, mutilat, mutilation,
lignin gamb, sin-gamb-ic, cruc, cruc-ard. 

 

DIGESTION. --- Nomines : digest, dyspepsie, indisposition, gastrite,
diarré, [colica, colerine, dysenterie, appendicite, constipation,
hemorroides, nausea, ventri-dolore, pyrose, icter, bili-ari petre,
nefrit, verm solitarie ]{style="font-size:13px;"}

 

Adj. : digest-iv, vomi-t-iv, nausea-t-iv, nefrit-ic. 

Verbes : digest-er, constipar, vomi-r, nausear. 

NERVOS MALADIES. --- Nomines : nerve, cap-dolor, indisposition,
neuralgie, [influenza, nervos crise, debil-esse, evanesce-ment,
evanescent-ie, syncop, aturdiment, vertige, in-sol-ation, in-somnie,
cochemar, somnambul, somnambul-ism, catalepsie, hysterie, contraction,
crispation, crampe, dansa de St Vitt, astma, convuls-ion, spasma, hicca,
epilepsie, tetanos, hydrofobie, rabie de can, meningite, paralysie,
apoplexie, delirie, frenesie, hallucination, neurastenie, neurose,
neurite, neurologie, ]{style="font-size:13px;"}[hypocondrie, hypnose,
--- fantom, fantasm, spirit, --- foll-ie, foll-o, foll-a, manie, mamac,
alienate, alienation, epilepsie, dement, dement-ie, dement-at, insensat,
alienitá, somnambul. ]{style="font-size:13px;"}

Adj. : debil, nervos, cataleptic, hyster-ic. convuls-iv, spasma-t-ic,
epileptic, paralytic, apoplectic, --- folli, frenesi, alienat,
hypocondric, hypnotic, lunatic. 

Verbes : evanescer, syncopar, perdir conossentie, aturdir se,
invertige-ar, in-rigid-ar, in-letargi-ar, contract-er, hiccar,
convuls-er, halucinar, deliriar, frenesiar, alienar, dement-ars
insens-ar. 

MALADIES DEL PELLE --- Nomines : irritationa, prurit, bruiatura,
ampull, 

inflatura, chancre, tumore, inflation, tuber, ex-crescent-ie, arthrite,
chiragra, podagra, 

 

-71-

 

 

 

veruc, ganglion. call, callosità, inflammation, pustul, fistul,
eruption, roseola, eczerna, exantema, erysipel, herpes, dartre, scabie,
lepra, abscess, purulentie, cicatre, papul, pustul, furuncul, carbuncul,
ulcere, pus, suppuration, corruption, putri-tura, gangren, gangren
senil, urticarie, variol, verol volant, scarlatite, febre
scarlatin. [Verbes : pruritar, picar, bruler. inflar, tumer, inflammar,
suppurar, ]{style="font-size:13px;"}

 

AFRIGDATION. --- 

Nómines : reuma, catarr, nas-catarr, bronchial catarr, coryza, frisson,
sternuta-ment, in-rauca-ment. grippe, influenza, cocluch, opress-ion, 

suffoca-tion, extintion de voce, astma, laryngite, faryngite, bronchite,
angina, crupp, difterite, pneumonite, pleurite, pericardite,
pleurospasm, pleuresie, curvatura, tordet-coil, lumbago, dolor de coste,
reumatisme, isciatic dolore, artrit. 

Verbes : haver li frisson, frisson-ar, sternutar, in-rauc-ar, opress-er,
suffocar. 

VÚLNERES --- Nomines : contusion, pica-tura, mors-ura, cupa-tura,
inasura, [intaliatura, taliada, scrapa-tura, scrapa-tion, cicatre,
fractura, luxation, torsion, tors-ura, gela-tura, frigor-vulner,
fistul. ]{style="font-size:13px;"}

Adj. : vulnerabil, in-vulnera-bil, vulner-os. 

Verbes : scrapar, cupar, mord-er, contuser, picar, incis-er, cicatrisar,
fract-er, luxar, tord-er, vulnerar, leder, amputar, de-cupar, ab-cis-er,
contus-er, aplastar. 

 

MALADIES DIVERS E CONTAGIOS. --- Nomines : contagion, infection,
epidemie, miasm (microb, bacille), tuberculose, ftisie, pulmonal anemie,
cholera, peste, tumore pestilential, epizootie, beriberi, maladie
somnial, trypano---somie. - varice, tubercul, sangue-coagulate, ---
scroful, aneunsm, nase-sanguation, hemorragie, scorbut, hydropsie,
cancer, diabete, febre, access. 

Adj. : contagios, infectios, infect-iv, epidemic, scroful-osi,
cancer-os, febr-osi. 

Verbes : infect-er. contagion-ar. 

OCULIST. --- Ocul, cieco. ciec-itá, un-ocul, presbyt, presbyt-ie, myop,
myop-ie, strab, strab-ism, eclampsis (ocul-scintillation), ocul-are,
ocul-vitre, lorniette, monocul, binocul, camp visual, spacie visibil,
ocul-maladie, debilitá del vise, oftalmoscop, oftalmie, ocul-cave,
órbit, aqua oftalmic, collyrio, cataract, amaurose, trachoma, ocu-glob,
palpebre, iris, brov, cilie, ocul-sebe. 

DENTIST. --- Nomines : mach-uore, bocca. mastication, dentatura. dent
(incis-iv, cis-ori, mol-ari, can-in), email, ivor, radic, alveol,
gengiv, labie, nerv, nucleo, coll, pudre dentifrict, brosse. --- plombe,
extirpation, dentification, aurification, plombation. 

Adis : cav. defectet, dent-al. dent-ari, e-dent-at. 

Verbes : Li dentes posse : machar, masticar, mord-er, rod-er,
mord-illar, ciser, grinsar. --- Li dentist posse : plombar, extraer.
extirpar, aurificar. --- Dentar. 

FARMACIE. --- Nomines : apoteca, apotec-ario, farmac-ist, drogue,
drogu-erie, [farmacie, preservative, vacc-in. vacc-in-ation, serum,
vomi-tive, purgation, laxation, depravation, anestesie, cloroform, eter,
laudanum, cocaine, morfie, antidote, antitoxine. --- potion, elixir,
decoction, infusion, pillul, pastille, globul, electuario, ---
fumication, inhalation, friction, massage, cintura hygienic, --- banye,
duche, hydroterapie, termal aqua --- balsam, unguente, pomade, cosmetic,
vaseline, glycerine, talc, piastre, plastre de sinap, cataplasma,
clistere, compresse, scarificator, des-sanguada, sanguisuca, cauter,
cauter-isation, band-age, charpie,
ligatura, ]{style="font-size:13px;"}[--- operation, amputation,
lansette, scalpel, --- port-uore, marchette, march-uore,
stelt. ]{style="font-size:13px;"}

Adj. : purga-tiv, laxa-tiv, sudorific, stomac-al, pector-al, tonic,
depurativ, mollativ, narcotic, anestesic, vestcatoric. 

Verbes : vacc-in-ar, inocular, purgar, laxar, depurar, calmar,
anestesiar, infuser, in-halar, friction-ar, massage-ar, bany-ar, duchar,
des-sangu-ar, cauter-isar, operar, amputar. 

 

-72- 

 

 

 

Li experienties de un firma usant Occidental 

 

Li sequent lineas es extraet de un discurs, fat in julí 1936 in un
reunion [de ingenieros in Wien, de Sr. ingeniero Hans Hoerbiger,
director del grand ]{style="font-size:13px;"}

firma austrian Hoerbiger. Pro manca de plazza noi posse citar solmen
quelc [passages de ti discurs quel li autor self traductet in Occ. e
quel esperabil men il va un vez publicar completmen (Noi fa memorar que
li Institute Hoerbiger sempre coresponde con extrania per Occ. e mem
publica resumates in Occ. de su Revúe scientific)
: ]{style="font-size:13px;"}

 

Dr. L. Zamenhof, li creator de Esperanto, esset medico, vivet e actet in
Warshaw, e esset judeo. Secun su propri declaration il hat originalmen
creat su Esperanto por su alor tre opresset conreligionarios e
conrassanos, por conformar a un tal beson de ili, quel, disperset tra li
tot munde in omni gradus del intellectual diversitá, esset sin un ligant
unitá-lingue. Si on in ultra considera, que il publicat su lingue ja in
su 28. annu de vive, in li annu 1887, certmen resulta ex to, que il ne
dat se mult témpor por experimentation e adaptation. In ti témpore il
apen havet li possibilitá respectar besones del lontan futur. 

 

Posset venir in consideration solmen un plan-lingue, quel max complese
al max modest intelectuel aperception-possentie in li max alontanat
exotic extrania in respect del max facil aprensibilitá. It es facil
vider, que un plan-lingue, quel nascet sub tal conditiones e in un tant
long passat témpor, posset esser soluet solmen in un form, quam it
existe in Esperanto\... 

 

Edgar de Wahl ne esset solmen un contemporan, ma anc un colaborator de
Zamenhof. Il es hodie probabilmen li max etós Esperantist ancor vivent.
Su multilateral erudition in li dominia del interlinguistica, e
specialmen su capabilitá laborar metodicmen, contribuet mult a to que il
con su Occidental creat un plan-lingue, quel satisfa in li max alt gradu
li modern e natural beson linguistic. 

 

Ma laborar scientificmen significa considerar li respectiv labores de su
pre-pioneros. Inter tis ci it esset precipue li excellent labores del 

austrian Julius Lott, queles, in li alternative de un compromiss o
un [tot novi via lassat le decider por li
ultim. ]{style="font-size:13px;"}

 

Ja Lott hat ruptet con li principie que un plan-lingue desde comensa
devet esser creat por li tot munde considerante li max modest intelectu,
e pro to ha limitat su sistema al besones de un plu strett ma ductent
cultur-comunitá, ex quel il self hat nascet. Ma a Edgar de Wahl it esset
reservat resumar li renitentie del irregulari radicas in un formul de
derivation e constructer in ancor plu modern maniere li principial idé
de Lott. 

 

Talmen E. de Wahl havet in Zamenhof un exemple por omnicos, quo in un
modern plan-lingue devet esser evitat, in Lott un tal por 

 

-73-

 

 

to, quo devet esser aspirat. A to accedet ancor su talent por
scientific [metodes de Labor e su interlinguistic
experientie.]{style="font-size:13px;"}

 

\...Li procedentie, quel hat ductet al structura de Occidental, do devet
percurrer li sequent etapes : unesimmen li international vocabularium ja
desde centenies existent e pos to til hodie permanentmen amplificat
devet esser captet in su scrition, nam solmen in su scrition, e nequande
in su pronunciation it posse esser captet internationalmen uniform.
Duesimmen it deve esser examinat pri su lingual construction, por
constatar, quel culturlingues ha principalmen participat a su
constitution, e in quel maniere. (Talmen on per exemple trovat, que li
Angleses furnit max sovent li expressiones ex li dominias del sport e
del aviation ; li Germanos in contra furnit li expressiones ex li
filosophie e tecnica. A Italia noi debi li mund-paroles del commercial
vive e del arte, a Francia li expressiones del polit comunication, ec.).
Do ne li arbitrie o un polit geste esset guidant por li constitution de
ti international vocabularium, ma li ja traditionalmen sanctionat
existentie de un precipitate del labor-communitá del occidental cultura,
quel hat su orígen mult centennies passat. 

 

Occidental totmen ne besona adherentes por posser intrar li circul del
immediatmen comprensibil mundlingues, quam monstra li practica del 

Hoerbiger-lnstitut, nam li extran reciventes de lettres de ti institute
ne [mem deve esser admemorat, que ti lettres es scrit in un «nov»
lingue. Ex li objectiv responses solmen rarmen es evident, que li
reciventes quelcvez anc questiona in quel lingue li lettre, quel ili sin
exception ha comprendet, ha esset scrit. Alqui mem divina, que on ha pro
politesse dat se li pena scrir in su lingue matrin sin excusar se, que
on mastrisa it solmen ínperfectmen. Ma ti success es atribuend solmen al
fact que Occidental, in favor del uniform internationalmen reconosset
scrition, hat renunciat al uniform regulation del internationalmen
divers fonetica. Ti renunciation, ti just distintion inter essential e
non-essential, esset possibil solmen a un linguistic creator, quel self
nascet ex ti cultur-circul, por quel il creat su lingue : ex li aric
cultur-circul del occident. Pro to il posset monstrar plu mult
comprension por li natural beson del aric occidente quam li creator de
Esperanto, quel naturalmen esset alontanat de ti
cultur-circul.]{style="font-size:13px;"}

 

\...Li spar-economialmen educat ingeniero tande va inviar li
printates [de propaganda e merce-prospectes de su firma in du lingues :
su lingue ]{style="font-size:13px;"}

national e Occ., e per to reducter un grand part del fixat capital a
plu [productiv scopes. E to es plu valorós, quam far se salutar de alt
dignitás ]{style="font-size:13px;"}[ye ocasion de international
congresses. Solmen por un exaltat moment, quel regretabilmen es
fugaci. ]{style="font-size:13px;"}

 

Ing. Hans Hoerbiger, Wien. 

 

-74- 

 

 

CRONICA 

AUSTRIA. --- Un nov brochura in Occ. aparit in Wien sub li titul «
Construction de un terminologic code ». It es signat de nor altestimat
coidealist Karl Janotta, ancian chef del electrotechnic firma « Fröhlich
& Perthen» in Wien, e editet del Occ. Club Progress. Precie : 1
repons-cupon. On posse obtener it che Ing. A. Reichert, Hebragasse
9/III/12, Wien IX. --- To es un anihilant critica de Esperanto,
presentat al Comité international de standardisation. 

 

Ye li 26 juni. in Cafe Heimat, Sr. Janotta fat un discurs pri li «
Turmbau zu Babel und die Sprachenwirrung ». Chascun mercurdí, in un
altri café, eveni conversationes e traductiones in Occ, sub li duction
de Sr. Janotta. On save que Sr. Janotta es un del max ancian
interlinguistes, successivmen Volapükist, Esp-ist, Idist e in fine
Occidentalist. 

 

ESTONIA --- Noi have li trist deve informar nor letores que pro un
recent cadida Sr. prof. E. de Wahl suffre in un epol, ne plu posse scrir
per machine e solmen tre poc per manu. Il peti nos informar su
corespondentes que ili ne mey atender response ye omni lor demandas. Li
medico declarat que li curation va esser long e dolorosi, e forsan va
restar por li ultim annus un cert ínvaliditá. 

 

GERMANIA. --- Nor colaborator Sr. Dr Peipers, avocat in Köln, un del max
conosset pioneros del lingue international, festa just hodie, li 2
septembre 1936, su 60-esim annu. Nor gratulationes, e nor max calid
desires de felicitá. 

 

Noi anc signala que Sr. de Wahl atinge ho-annu li etá de 69 (li 11
august) annus. In li proxim annu noi va posser festar su 70-esim
anniversarie. 

 

RUSSIA. --- Nor corespondente de Russia sempre plendit que ili recivet
printates in Occ. solmen sporadicmen ; desde pluri annus nor inviages
desaparit o revenit con li mention « interdit por intrada in USSR ». In
ultim témpor noi finalmen decovrit que nequande Occ. esset interdit in
ti grand land ; solmen quelc posteros esperantistic hat trovat ti truc
por impedir li difusion de nor lingue in Russia e talmen supresser un
concurrentie genant !!! Ma nor centrale strax protestat che li russ PTT
in Moscou ; de su láter un de nor corepondentes de Odessa informat un
eminent jurnalist del « Pravda » pri ti strangi procede. Li resultate es
que nu nor printates ariva al destinatarios. --- Si denov nor abonnates
constata irregularitás in li demission, noi peti les strax informar nos,
indicante li loc de depart e de ariva del inviages. 

 

SVEDIA --- In su annual convenida de april 1936 in Stockholm, li Sved
Occ. [Federation electet un nov comité. Presidente : Docente C. W. von
Sydow ; vice-presidente : A. Haldin, apotecario, secretario-cassero : Y.
Sköld. Membres : Lector Sjöstedt e lector B. Blomé. Li presidente dat
quelc informationes pri su eforties producter un scientic litteratura in
Occ. Bentost va esser pret li manuscrites. --- Un del unesim
propagatores de Occ, apotecario Alb. Haldin, celebrat su 70 anniversarie
ye may. Nor gratulationes. --- Curses de Occ. quam antey esset directet
de cand. Segerstahl in li populari college de
Degersfors. ]{style="font-size:13px;"}

 

SVISSIA. --- Desde pluri annus on ne plu audit parlar pri li conosset
linguificator R. de Saussure in Bern quel ja parturit un bon dozen de
lingues mort-nascet, pri chascun de queles il declarat que it esset li
ultim e li definitiv (!). Li munde interlinguistic conosse ti manie e
subride dulcimen. Hodie St. de Saussure lansa Esperanto II quel es un
specie de Esperanto reformat, dedicat « al chala Esperantiston ey chala
interlingvanon. » Vi quelc exemples de ti project in quel li
Esperantistes va reconosser vocabules passabilmen mascat e defigurat,
frakciayn, didividayn, domew (= aldome !), zie, ziam, ziom, ziel, zial,
niam, nim-kolo. On va forsan acusar nos har prendet ti exemples in li
dialectes del negros del central Africa. Totalmen no. Ili trova se
omnes, con mult altres del sam specie, in li prospecte quel Sr. de
Saussure inviat nos in julí [1936, con ti avis que il « dedikos restanta
fortun (= forties, ne fortun ! Sr. de S. hante exhaustet ti-ci per
projectes !) al la propagando de Esperanto-ll !
» ]{style="font-size:13px;"}

 

Til hodie li blancos ha evangelisat li negros, imposiente lor lingues
europan. Felicimen li revancha ne va tardar ! 

 

-75-

 

 

Benque il proclama que « Esperanto II estas nunke preta por la jenerala
uzado » Sr. de S. ne sembla har studiat seriosmen su projecte. Por
exemple, il adopte li sufixe -or por li « titul de action » e il indica
strax un exemple : redakt-oro. Tre bon ! ma tande in Espo II, administri
va dar administr-oro, awdi va dar awd-oro (vice auditor), conservi va
dar conservoro, etc., etc. Ci, un sol remedie es possibil, it es li
regul quel [de Wahl ha adoptet in Occ. por li deverbal derivation e quel
sol permisse retrovar li paroles international. Ma desde quande Sr. de
S. prende su vocabules che li Nyam-Nyams del Congo. poc importa a il li
internationalitá. ]{style="font-size:13px;"}

 

Che li Esperantistes eveni un grav querelle. Li no de may de « Esperanto
» li organ central del Universala Esperanto Asocio exposi li tot afere:
li potent UEA esset sur li via del bancrott. Li 100.000 frs sviss donat
per testament del sviss Hodler in 1920 es completmen perdit. Ja in 1934
li proprietario menaciat expulser li oficie pro que li location ne esset
payat de pluri mensus. Mem li summas payat del « dumvivaj membroj »
esset in grand parte manjat. Por evitar liquidation del Asocio, on
decidet transportar li oficie in London u li vive es minu custosi, ma li
Sviss Esperantistes protestat,e adressat se al genevesi tribunale,
plendiente que ti translocation es contrari al statutes del Association.
Li tribunale interdit li transport del materiale exter Svissia. Li
presidente del UEA menacia demissionar. Tal es hodie li situation e on
ne save qualmen to va finir.

 

Li organ del Idistes, Progreso, parlante pri « doco-libro » de Sr. Weber
in polonés, lauda li autor por li presentation del afixes e il cita por
exemple li list del verbes in Ido contenent li sufix iz : armizar,
lumizar, limitizar, regulizar, kolorizar, salizar, sulfizar. Null altri
list posset plu bon monstrar li tedant, ínutil e pedant complication del
derivation ido, nam omni lingues del terra deriva directmen ti verbes
del nómin [sin li sufixe -iz. Li derivates international es armament,
des-arma-ment, il-lumin-ation, limit-ation, regul-ation, regul-ator,
color-ation, sal-aison, sal-azon, sal-atura, sulfat-ation, do li verbes
deve esser arm-ar, des-arm-ar etc. --- Arm-iz-ar, color-iz-ar, etc. es
Inventiones de Couturat-Beaufront, queles volet « corecter » Esperanto
in 1907, vice basar li lingue del Delegation sur li ver
internationalitá. ]{style="font-size:13px;"}

 

Ples anc notar li avis de Progreso « omna verko recensenda sendesez\...»
(In Occ. « Omni ovre a recenser mey esser inviat» ) Tamen li Idistes
sempre parla pri li « eufonie » de lor lingue! 

 

TCHECOSLOVAKIA. --- Li centrale Occ. de Praha editet un remarcabil bon
prospecte de propaganda in lingue tchec con textu specimen in Occ, con
curt grammatica e declaration de Dr Vanorny. On posse reciver ti
prospecte de Sr. Josef Svec,Praha VII, Skroupova 2. 

 

Existe hodie un librería in Praha in quel on posse obtener li tot
litteratura de Occ. Su adresse es : Librería Occidental Aug Seidl,
Korunovacni c. 20, Praha VII. Catalog gratuit pos demanda. 

 

Li grand jurnale tchec Nezavida Politika de Brno publicat un curs de
Occ. con mult textus in nor lingue, poy lettres de colaboratores frances
e hispan traductet de Occ. Excellent exemple de aplication practic de
Occ. Anc aparit li Occidental-Bulletin, organ del societé Occ.
tchecoslovac. Li ultim nro va esser insertet in nor suplement «
Informationes ».

 

Post-marcas

 

Cambia de postmarcas secun folie de selection (lu max poc 100 RM 0 300 F
Fr. Michel o Yvert) o in quantitás de 50 species (10-50 pzz. per specie)
de un land, contra li sam valore Rumania, con li tot munde filatelic e
Occidentalic sercha 

Sandu Eschenasy, Craiova. --- Rumania. Calea Brestei 27. 

 

Precie del abonnament a Cosmoglotta 

Fr. 3.50 sviss ; Fr. 17.50 francés; RM 2.90 ; Kc. 24.--- ; 1,4 dollar; 4
s. 8 d. Fr. 32.- belgés ; fl. 1.7 ; dan kor. 5.-; sved kor. 4.20 ; Lira
14.---; öS 6.-; 12 respons-cupones.

 

-76-

 
:::
