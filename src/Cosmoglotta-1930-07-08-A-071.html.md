Cosmoglotta A 071 (jul-aug 1930)
================================

\

::: {#displaycontent}
= COSMOGLOTTA =[ ]{style="font-size:13px;"}

 

Oficial organ bimensual del Occidental-Union[ ]{style="font-size:13px;"}

Consacrat al developation, propaganda e aplication
de[ ]{style="font-size:13px;"}

Lingue International Occidental

[ ]{style="font-size:13px;"}[ ]{style="font-size:13px;"}

Redaction e Administration: Postlach 10, Mauer bei Wien, Austria.

 [ ]{style="font-size:13px;"}

Annu IX Nr 4 Julí, August Numeró 71

 

Contene: Stabilitá in Lingue International, de E. Biddle e Red., pg. 69.
- Principies de Novial, de E. Pigal, pg. 71. - Complet grammatica (III.
Derivation: B. Sufixes productiv: 2. Sufixes verbal productiv), de K.
Janotta, pg. 74. - Cronica, pg. 77.

 

STABILITÁ IN LINGUE INTERNATIONAL

 

Por rectmen apreciar li question de stabilitá in li Lingue
International, on deve unesimmen realisar clarmen que li L.I. ne es tam
mult un question lingual quam un facte social, sam omni national lingue.
Li veritá e importantie de ti constatation cresce con omni nov usator
del lingue.

 

Quelc samideanes sembla haver li idé que Occidental es un lude e que on
posse changear ti o altri punctu secun lor desires e scientic
discussiones. To es un tre grand erra. Occidental es (e deve esser, si
it vole victer) un lingue vivent, li possession de su practic usatores.
It ne existe por amusar li amantes de linguistic disputes, por queles li
ordinari homes (qui max mult besona li L.I.) have ni interesse ni
patientie. Por ili, to quo es grav es un lingue stabil quel ili posse
aprender hodie sin dever reaprender it deman. Si li lingue es facil,
clar, precis e suficent, ili va esser content e va esser completmen
índiferent esque it satisfa li teoretic postulationes de ti e al/tri
linguist o ne.

 

Noi posse aprender ci del Esperantistes, qui preserva stabilitá unit con
evolutionari crescentie. On ha mocat li «íntuchabil Fundamento», ma
Esperanto ancor vive e li mocantes es obliviat.

 

Si on prende li conservativ statpunctu, on totmen ne nega li possibilitá
de progress. Ci e ta, on posse introducter un nov vocabul, si it es
vermen plu bon quam li old form. Li practic

 

 

-71-

 

usation va decider qual form va surviver. Si, quam sembla esser li casu
con -ess, -tá e forsan -or, un sol sufix (-tá) sufice, li practic
usation va simplificar un ínutil complication. Si, quam yo self opine,
es plu bon generalmen evitar duplic consonantes, on posse far to,
lassante libertá pri ti ínessential punctu ad altri coidealistes.

 

Ma li discussion de changes del pronómines, del articules, del
conjugation o simil es un altri afere, absolutmen combattend. In ti ci
punctus nor lingue es facil, international e practical: li suggestet
reformes have un tre dubitabil valore e yo have un fort idé que etsi noi
vell introducter changes, li propositores self vell un poc plu tard
suggester ancor alquicos altri.

 

Es ancor un altri rason por stabilitá - li edition de libres de
aprension, lexicos, litteratura. Es ver, que cert reformistes ama
meprisar tal considerationes, ma per to ili solmen monstra lor absolut
manca de practicalitá. Omni seriosi propagandist va rider ye ili.

 

In li present témpore, noi comensa far progress e li grand german libre
es publicat. Esque noi va riscar perdir omnicos ganiat? E to por pleser
a pluri teoreticos que deman va negar to quo ili desirat yer? Ne! Si per
conservatisme noi perdi quelc adherentes, noi va regretar to. Ma plu bon
perdir teoreticos quam propagandistes. Lass li disput-amantes
constructer lor perfect lingue sur li base de Mundi-Latin. Ili nequande
va finir e interim per practical propaganda e usation Occidental va
victer.   Eric Biddle.

 

Per publicar li precedent articul noi absolutmen ne declara identificar
nos con omni considerationes de nor estimat colaborator. Un progress in
lingue ne es un danger por li stabilitá del movement si li changes,
justificat e bon-meditat, in fact es exercit uniformmen per un
qualificat majorité e si li social rason del responsabil factores fa
action conform.

 

In ti sensu nu es presentat a votation del Comité Linguistic un sistema
de experiment por evitar facultativmen li mollat sones, queles, conform
al Statute e Regulamentes, es oficial valid.

 

Ancor es tro temporan profetisar del levul flanc un petrification o del
dextri tel un dispersion del L.I. LI fals profetes ne conosse li fortie
del vivent lingue Occidental, quel fa o evolution o resta ínchangeabil,
malgré li criticas.   Red.

\-\-\-\--

 

 

-71-

 

PRINCIPIES DE NOVIAL

 

Ante quelc témpor aparit li NOVIAL-LEXIKE (novial-francés-anglés-german)
de Professor Jespersen, editet per auxilie del Rask-Örstedt-Fond de
Copenhag. 254 págines, 130 x 202 mm. Precie: 3 s. 6 d. per Georg Allen
Unwin Ltd., London, Museum Street; o RM 4.- per Carl Winters
Universitätsbuchhandlung, Heidelberg.

 

In Cosmoglotta nr 51..55 noi ja insertet detalliat recensiones de
Novial. Ci noi have ne mult a adjunter. Li present lexico monstra in plu
vast extension li deformationes de international paroles per li
schematisme de Novial. In li nov publication Prof. Jespersen ha egardat
nor critica, secun quant to es possibil in li cadre de su sistema. Il
adopte li naturalmen developat numerales «set» e «ot» vice li blamat de
nos misformes esperantic «sep» e «ok» del unesim libres de Novial. Anc
«monate» e «sal» (auxiliare del futur) es substituet per «mensu» e «ve»
(Occ. va).

 

Novial distinte inter «benche» (banc por seder) e «banke» (institute de
pecunie). It have: «aje» (A age, F age, I e Occ etá); «devan» (avan).
Bon es li curt formes: «babla» (babil\'ar), «chirpa» (chiripar) e
«ekarta» (remover, F. écarter).

 

Per preferer germanic radicas «hause» (Occ dom), «milke» (lacte),
«stime» (vapor), «bora» (forar) etc, Novial fa orfan li derivates
international: domestic, domestication; lactose, lactometre, lactation;
(e)vaporation, (e)vaporimetre; performation etc. Apu «bora» (forar) noi
trova «bore» (bor, chimic element). - Corageós propositiones es: «drate»
(D Draht, metall-fi), «fogle» (D Vogel, avio) e «avie» (avion,
aeroplane) e li prefix «om-» (D um-, far denov ma altrimen: omforma,
omlabora etc).

 

Li aprioristic principies heredat de Esperanto-Ido producte
deformationes mem plu remarcabil in Novial pro li plu rigorós fonetica,
a quel es subjugat li parol-formation: «sero» (zero), «sone» (zone),
«sonete» (to es ne: micri zon, ma: sonette), «suone» (son), ma:
«konsonante» (consonant) e «asonantie» (assonantie).

 

Sam quam in Ido on have «lude» (solmen per cartes, chac, infantal ludes)
apu «plea» (solmen por teatre, musica); ergo li international expression
«preludie» in Novial es ne un «lude», ma un «pleo». Just in sport
chascun conosse li parol «play»; do on vell dever verter li sense, si on
estima necessi haver du paroles divers.

 

In plu: «homaro» (to es ne: F homard, D Hummer, ma: homanité), «anu»
(ne: annu, ma: sur it), e «yare» (annu, de ú: annual), «dar» (ta), «da»
(de, per, med), «bundle» (Occ fasce, de ú: fascist).

 

On ne mey argumentar que Novial have bon rasones in ne egardar li
natural formes international por in general obtener logicalitá e
unisensitá. Li desinentie -a p.ex. significa, sam quam in Occidental:
(1) feminines, (2) formes de verbes e (3) céteri paroles. Apu «rive»
(coste) li parol «rivete» significa ne un litt rive, ma: rivete (clove
con contra-cap). Li fidelitá al principie evitar duplic consonantes, es

 

 

abandonat in nómines de popules: finnes, russes. Professor Jespersen ha
condamnat a morte li lítteres c, z. Ma li international signes cm, C,
Ca, Zn etc perdura lor tenaci vive mem in Novial.

 

Discrepant parol-formationes apari in Novial per que Jespersen octroya
sur un ultra-fonetic ortografie un torso del verbal derivation de Wahl.
Novial have «difera» (diferer) e «diferanti» (diferent), ma «diferentia»
(t es a pronunciar sempre: t) apu «ambulanse», «sirkumstantie»,
«sakrifisie», «sektione», «aksepta», «sentense», renuntiatione»,
«avansa», «sientie», «silentia», «akselera», «aktione», «tentiari». Un
artificial lingue quel pretende, quam Novial, har soluet in prim li
problemas del fonologie, ci deve esser plu consequent e unitari.

 

Al van principie de sclavic coincidentie inter un nov, aprioric,
scrition Novial sacrifica li vive del parlat lingue, quel deveni un
ínpronunciabil mixtura heterogen de ínnatural son-combinationes antiqui
dur e modern fluent.

 

Creante li scrit lingue p.ex. de un savagi popul, un missionario posse
líbermen selecter un aproximativmen fonetic ortografie. Il ne es ligat
per li grafismes de un proto-lingue litterari o de un grand lingue afin
de cultura. Anc li fundatores del scrition de micri lingues de Europa,
p. ex. del grand circul del cultura romanic o germanic, in comense usat
ortografies tre fonetic. Ma si on regarda li modern litteratura p. ex.
del ladin e del viennes dialect, on posse far li interessant
constatation, que just ti lingues, queles ne have un grand ballast de
antiqui libres, támen in ultim témpore prefere li historic scrition
conform a lor classic modelles del latin e alt-german, malgré que li
unesim scrites ha usat ortografies plu fonetic.

 

Julius Jakob scri in li prefacie de su dictionarium del viennes-austrian
dialect («Wörterbuch des Wiener Dialektes mit einer kurzgefassten
Grammatik». Gerlach & Wiedling, Wien und Leipzig 1929. Preis: ö. S.
7.68): «In prim yo havet li intention, composir li lexico in completmen
fonetic scrition. Ma yo abandonat ti idé. Nam yo videt nascer
parol-formes pri queles yo previdet que ili apen vell esser adoptet\...
Ti desfacilitás sembla esser li cause que til nu tam poc homes ha ocupat
se sur ti ci dominia; e mem ti poc persones havet poc fortun.»

 

Prof. Dr. A. Velleman, Universitá de Genève, in su dictionarium del
lingue ladin (romansch de Engadin o de Tyrol, Engadin Press Co.,
Samaden, Svissia, 1929, precie: fr. sv. 15,70) cita apu li nov classic
etimologic formes lor obselet fonetic scrition (indicat per †): affirmer
(† affarmêr: Occ afirmar), alloger († aluschêr: Occ alogiar), ampel (†
aumpel: Occ ampli), benedir († banadir), benediczion († banadischun: Occ
benediction), brav († braef), clav († clef, clave), confirmer (†
cuffarmêr: confirmar), consoler († cussulêr), consentir, († cussantir),
contenter († cuntantêr), decent († daschaint: decent), diriger (†
derscher), derisiun († draschun: derision), esser († essar: esser),
imaginer († imischnêr: imaginar), important († impurtaunt),

 

 

-73-

 

intelligibel († inclegentaivel), ma († mu: ma), maniera († mingiergia),
merit († miert), mort († muort, † moart), moventer († amuanter:
moventar, far mover), offender († ufender), perceptibel (†
partscheivel), perir († pryr: perir), posseder († pussidair), possibil
(† possaivel), rester († rastêr: restar), san e salv (saun e † salf),
scolar († sculêr, scolero), sconsoler († scussulêr: desconsolar, far
desolat), scriver († schriver: scrir), secta († seichta: secte),
sentenza († sintintzchia: judicie), sentir (†sintijr), soffler (†
zufflêr), sort († soart, † suort: sorte, destin), splendurir (†
schplandurir: splender), terra († tearra: land, país), traffic (†
trêfsth, † travsch: trafic), vendetta († vandetta: vengea), veritabel (†
veritaivel), verm († vierm: verm), vicin († vischin), visibil (†
visaivel: visibil).

 

Li letor de un micri o non-litterari lingue es customat al historic
grafismes del grand lingues litterari (in li supra-citat exemples german
e romanic) e plu facilmen lee un scrition ne fidel al parlada ma
conosset le. Li classic formes del nov ladin vocabularium: «decent»,
«diriger», «imaginer» etc es comprensibil por omni person a unesim vide,
contra que lor antiquat grafismes: «daschaint», «derscher», «imischnêr»
etc es rupta-capes quam li Novial-paroles: «desanti» (decent), «sone»
(zone), «sent» (cent), «vise-» (vice-) etc.

 

Ancor quelc exemples por monstrar li aplication del tema perfectic de
Occidental in li sistema de Novial: «adopta», ma «adoptiv» e
«adoptatione» (Occ adoption); «audi», ma «audiv» (Occ auditiv) apu
«auditione». De «adi» (addir) on deriva «adition» e «adiv» (additiv), de
«multiplika»: «multiplikatione» e «multiplikiv». Ma on dave
«demonstrativ» apu «demonstra» e «montra» (monstrar); «konkorda» e
«konkordantia», ma «tenda» e «tendentie». Do Novial vole que in li
international lingue noi deve parlar ne secun international custom
natural, ma sempre inspecter li «lexike» just che max usual paroles.

 

Novial have «deperi» (deperir), ma «perisa» (perir), «kurse» (currer),
«prenda» (prender), «perda» (perdir), «vida» (vider), «vidabil»
(visibil), «vido» e «visione» (vision); «viseemperere» (viceimperator),
«visie» (vicie).

 

Li unesim págine del covriment del Novial-lexike es ornat per du
judicies:

 

Prof. C.C. Uhlenbeck, Presidente del unesim International Congress de
Linguistica: «Novial surpasses the other international languages in all
respects».

 

Bernard Shaw, li conosset angles satirico: «Novial is really good».

E. Pigal.

\-\-\-\--

 

Un lege aerostatic: plu levi un cap, plu alt it ascende.

August Pauly.

 

Si li grand spíritus sembla micri a un hom, to es signe que il es lontan
de ili.

August Pauly.

 

 

-74-

 

COMPLET GRAMMATICA

 

Composit de K. Janotta, revidet de E. de Wahl e organisat de E. Pigal.

(5-esim continuation)

 

2\. Sufixes verbal productiv

 

-a-r forma derivates de diferent signification secun li tema primitiv.

 

\(a) De Substantives significant objectes, materiales, abstrates, it
forma verbes, queles significa \"provider per\...\": anima, animar; arm,
armar (quelc ulterior derivates: desarmar, desarmament, armatura etc.);
coron, coronar (coronation); dot, dotar; form, formar (reformar,
information, transformator); fum, fumar; hag, (in)hagar (includer per un
hag); honor, honorar; linea, linear (lineament); loc, locar (= dar loc
che altri person; dislocation, translocar); motiv, motivar; ocul,
ocular, oxyd, oxydar; plomb, plombar; privilegie, privilegiar; punt,
puntar; sal, salar; signe, signar; titul, titular; vall, vallar
(circumvallation); verniss, vernissar.

 

In li derivation del substantives per -tá ti perdi li vocale á, quam es
ja demonstrat in li II-m capitul; talmen ci acte se solmen semblantmen
pri un sufix verbal -ita-r. Exemples: capacitá, capacitar; debilitá,
debilitar; facilitá, facilitar; felicitá, felicitar; habilitá,
habilitar; necessitá, necessitar; nobilitá, nobilitar; possibilitá,
possibilitar.

 

\(b) De substantives significant utensiles, instrumentes on forma per
-a-r derivates queles indica \"usar, tractar per\...\": balaye, balayar;
bross, brossar; cisel, ciselar; knut, knutar; lans, lansar; lápid,
lapidar; martell, martellar; rost, rostar; scruv, scruvar; styr, styrar;
tette, tettar; trap, trapar; trumpet, trumpetar; vehicul, vehicular;
via, viar. Similmen: camp, campar; logí, logiar.

 

\(c) De substantives queles indica productes o secretiones organic, li
derivates per -a-r significa \"far nascer, secreer\": infant, infantar;
lact(e), lactar; saliva, salivar; sangue, sanguar; sput(e), sputar;
suppur, suppurar; urin(e), urinar.

 

\(d) Pos nómines de viventes li sufix -a-r indica \"exercir li activitá
de \... acter quam \...\": dómino, dominar; judico, judicar; prodigo,
prodigar; serpent, serpentar.

 

\(e) Li derivates per -a-r de adjectives e participies have un

 

 

-75-

 

signification factitiv e es usat sovente con prepositiones. De
adjectives: bell, abellar; facil, affacilar = facilitar sub (a); firm,
affirmar, confirmar; lucid, lucidar; melior, ameliorar; plen, plenar;
satur, saturar; sicc, (ex-)siccar; simil, assimilar; vacui, (e)vacuar.
De participies presentic: caler, calent, calentar; crescer,
(ac)crescentar; doler, dolentar; dormir, (ad)dormientar; fuir,
(af)fuientar; heredar, heredantar; jacer, jacentar; mammar, mammantar;
puder, pudentar; seder, sedentar; timer, timentar, viver, (re)viventar.
Por expresser li factive sovente li analitic construction con \"far
\...r\" es plu apt, plu comprensibil, plu eufonic e plu customat, p.ex.:
far attenter (ne: attententar), far laborar, far scrir, far venir etc.

 

\(f) Li sufix -ar pos abstract substantives (autocton nómines de action)
indica li verb conform: abandon, abandonar; beson, besonar; cur, curar;
desir, desirar; fusion, fusionar; jett, jettar; joy, joyar; labor,
laborar; mersí, mersiar; odie, odiar; prov, provar; question,
questionar; risc, riscar; salt, saltar; salut, salutar; subvention,
subventionar; viagie, viagiar; visit, visitar; voce, vocar. Just sam es
li casus u li tema presentic del verbes in -a-r es usat quam verbal
substantive secun III,A,2.

 

\(g) Li du nominal sufixes (tractat sub 1) -ach e -ott es anc usat verbal
junt con li sufix -a-r e havent li sam signification quam in li
aplication nominal. Do -ach+ar significa un depreciation, un pejoration,
un grossieritá del action: criticar, criticachar; imitar, imitachar;
mercar, mercachar; trincar, trincachar. Li duplic sufix -ott+ar have un
signification augmentativ: besottar = besar sovente; spirottar = spirar
vehementmen. On posse anc formar verbes per ett+ar, ma pro que li
signification de ti sufix -ett es un poc mutat in li verbal aplication e
pro que it alterna ci con li sufix -illar, it es tractat separat in
infra.

 

\(h) Mult derivates per li sufix verbal -a-r ne es inregistrabil sub li
sub li punctus a til f, p.ex. don, donar; matur, maturar; prosper(i),
prosperar; etc.

 

-acha-r; vide it in supra che a-r sub punctu g.

 

-ea-r forma verbes indicant un statu de oscillation o de movement
repetit, anc un statu manifestat per luce, temperatura etc: carr(e),
carrear; flammear; flor, florear; guerr(e), guerrear; gurgul, gurgulear;
noct(e), noctear; scum,

 

 

-76-

 

scumear; taur(e), taurear (taureator, taureada); und(e), undear;
verd(i), verdear; volt(e), voltear. \-- Li sufix -ear es quasi li verb
\"ear\" in un poc translatet sense, malgré que su etimologic orígine es
totalmen diferent.

 

-esce-r; vide it in C.2 in infra.

 

-eta-r [† =
-ett-a-r.]{style="color:#545454;font-family:arial, sans-serif;background-color:#ffffff;"}

 

[-etta-r e -illa-r have un signification frequentativ, ili es usat
dissimilativmen; foliettar = tornar li folies de un libre; oculettar =
jettar ocul-colpes, pezzettar = dispezzar, puntillar = far mult puntas,
ridettar = subrider, saltillar = far mult saltas; volettar = volar ci e
ta quam un papilion. - Compara li sufix -ett in li precedent articul
(III,B,1.)]{style="color:#545454;font-family:arial, sans-serif;background-color:#ffffff;"}

 

[-ica-r; vide it in C,2 in
infra.]{style="color:#545454;font-family:arial, sans-serif;background-color:#ffffff;"}

 

[-ifica-r (li síllabe -ic es sempre ínaccentuat, vide I,C,2) forma in
general paroles scientific significant \"far\...\", i.e. factitives:
carnificar, chylificar, chymificar, dignificar, falsificar, identificar,
justificar, lapidificar, mortificar, mystificar, notificar, parificar,
petrificar, ratificar, rectificar, russificar, significar, stratificar,
terrificar, testificar, verificar, vivificar. Orfan derivates es:
edificar (L aedes \"dom\"), gratificar (L gratus \"agreabil\"). Advere
i+fica-r, ne es un sufix, ma li general juntiv vocale -i- con li
factitiv por se self ne usat form ficar del verb far. Do ti verbes es
proprimen composites; ma pro li frequentie e sufixoid caractere de ti
verb usat quam determinat parolparte it es tractat ci quam
sufix.]{style="color:#545454;font-family:arial, sans-serif;background-color:#ffffff;"}

 

[-ija-r significa \"devenir\": rubijar,
verdijar.]{style="color:#545454;font-family:arial, sans-serif;background-color:#ffffff;"}

 

[-illa-r; vide it in supra che
-etta-r.]{style="color:#545454;font-family:arial, sans-serif;background-color:#ffffff;"}

 

[-isa-r deriva de substantives e adjectives (li sufix -ic desapari avan
it; vide anc D,2 in infra) verbes, queles significa \"far tal\":
aclimatisar, autorisar, baronisar, botanisar, caracterisar, carbonisar,
civilisar, colonisar, dramatisar, electrisar, germanisar, harmonisar,
magnetisar, mobilisar, nationalisar, naturalisar, organisar, polarisar,
polemisar, popularisar, realisar, specialisar, symbolisar, sympathisar,
systematisar,
terrorisar.]{style="color:#545454;font-family:arial, sans-serif;background-color:#ffffff;"}

 

[-ita-r vide sub -ar (a) in
supra.]{style="color:#545454;font-family:arial, sans-serif;background-color:#ffffff;"}

 

[-iza-r deriva fro nómines de persones verbes, queles significa \"acter
in maniere de\...\" sovente con efect internal: botanizar, hamstrizar,
judeizar, mastrizar, nomadizar, rivalizar, tyrranizar. On ha proposit
unir -isa-r e -iza-r a un form
-isa-r.]{style="color:#545454;font-family:arial, sans-serif;background-color:#ffffff;"}

 

 

[-77-]{style="color:#545454;font-family:arial, sans-serif;background-color:#ffffff;"}

 

[Pri to de Wahl di: \"On ne posse confuser -isar con -izar pro li
nonsens quel deveni: judeisar e germanisar!! Esque to es lu sam?
Judeisar significa \"far judeo\" e judeizar significa \"parlar quam un
judeo\"; mastrisar \"far mastro\", mastrizar \"tractar quam un mastro\".
O esque forsan baronisar significa \"luder li rol de un baron?\" Un tal
mixtion in un L.I. quel es por omni nationes, e quel deve esser plu
regulat quam li cáos in li lingues natural, ne es tolerabil. Li essentie
de Occidental ne es solmen li mult international paroles, ma just li
precision del
derivation.\"]{style="color:#545454;font-family:arial, sans-serif;background-color:#ffffff;"}

 

[-nta-r = -nt+ar; vide it in supra che li sufix verbal -a, punctu
e.]{style="color:#545454;font-family:arial, sans-serif;background-color:#ffffff;"}

 

[-otta-r; vide it in supra che li sufix verbal -a-r, punctu
g.]{style="color:#545454;font-family:arial, sans-serif;background-color:#ffffff;"}

 

[CRONICA]{style="color:#545454;font-family:arial, sans-serif;background-color:#ffffff;"}

 

[Libres]{style="color:#545454;font-family:arial, sans-serif;background-color:#ffffff;"}

 

[\"LÄROBOK I OCCIDENTAL, de internationella ordens sprak\" (Manuale de
occidental, li lingue del paroles international) de Dr. Bertil Blomé, 71
pag., 147 x 218 mm, precie 1,60 sved krones, es li unesim edition de
Svenska Occidental-Förlaget (Sved Occidental-Editoría, O. Agatan 37,
Uppsala). Ti bon composit e bell equipat libre contene 12 leciones,
chascun de ili consistente de vocabularium, letura, notas grammatical e
explicationes del paroles del textu. Li leturas, de queles quelc es
prendet ex Cosmoglotta, Helvetia e Manuale de conversation e
corespondentie de Sr de Guesnet, es arangeat secun facilitá: li hem, li
dom, li cité, ciffres e témpore, li cangurú, radio, epistules o lettres,
pri quo on ride, viages e excursiones, nebuloses. Li libre es finit per
un apéndice contenent li maxim important afixes. Sur li covriment es
printat un judicament del Nobel-premiat Prof. Robert Bárány, Uppsala:
\"Occidental es secun mi opinion li maxim bon del lingues auxiliari,
queles yo conosse. It es natural e facil comprensibil por un person de
medial erudition, e su studie da a ti que ne conosse foren lingues, un
grand númere de paroles internationalmen usat, sin deformar les.\" Sur
li ultim págin del covriment es con benevolent permission del
Franckhsche Verlagshandlung reprintat li excellent propaganda-textu \"un
international congress\" ex li libre \"Occidental, die Weltsprache\".
Noi espera bon success por li occidental-movement in Svedia per ti
unesim manuale.  
C.E.S.]{style="color:#545454;font-family:arial, sans-serif;background-color:#ffffff;"}

 

[DUBBEL OCCIDENTAL-ORDBOK de C.E. Sjöstedt, phil. Dr., 98 págines. 105 x
145 mm, precie 1,60 sved krones; to es li duesim edition del Svenska
Occidental-Förlaget. Ti libre contene un grammatical sinopse con
derivation, geografic nómines, sved-occidental
e]{style="color:#545454;font-family:arial, sans-serif;background-color:#ffffff;"}

 

 

[-78-]{style="color:#545454;font-family:arial, sans-serif;background-color:#ffffff;"}

 

[occidental-sved lexico. It es bell arangeat e va esser un excellent
instrument por li difusion de Occidental inter svedes. Lass nos esperar
que li coidealistes de altri nationes va bentost imitar ti modellic
publication.  
Jtt.]{style="color:#545454;font-family:arial, sans-serif;background-color:#ffffff;"}

 

[\*]{style="color:#545454;font-family:arial, sans-serif;background-color:#ffffff;"}

 

[ENGLISH IN EEZY SPELING (Anglés in facil scritura) de R.E. Zachrisson,
Professor de Anglés in li Reyal Universitá de Uppsala; 16 págines. 155 x
232 mm; Almqvist & Wiksells Boktryckeri-A.-B., Uppsala. In li ultim
témpor circulat in li presse que Prof. Zachrisson ha reformat li
ortografie del anglés lingue e on posse esperar que per to nu es fat un
remarcabil action por contribuer al final introduction del anglés lingue
quam universal idioma. \"Eezy Speling\" es basat sur li anglés
ortografie del témpor de Chaucer, con egard al changes del pronunciation
queles evenit in li sequent
demí-millennie.]{style="color:#545454;font-family:arial, sans-serif;background-color:#ffffff;"}

 

[Prof. Zachrisson self sublinea que li inert \"mediocri angleso\" adver
va dir: \"Shakespeare e li Bible es sat bon por me\" e il va \"levar su
manus in sant terror córam li seriós pensa de ortografic reform\". Ma
ultra si psicologic aversion del angleses queles condamna li telnominat
\"fonetisationes\" del scritura quam \"barbaric\" (vide p. ex. S.
Pankhurst, Delphos, The Future of international language, London 1927)
anc de láter de editores e de altri interessates va far sentir se un
fort oposition material e ideal contra tal
changes.]{style="color:#545454;font-family:arial, sans-serif;background-color:#ffffff;"}

 

[Quelcanglés paroles scrit conform al proposit simplificationes:
langwidg (language), jeneral (general), naetiv (nativ), rivel (rival),
iedea (idea), noetic (notice), moeterist (motorist), uzhual (usual), ma:
vizion (vision). Apu muezik (music) on conserva: accent,
censure.]{style="color:#545454;font-family:arial, sans-serif;background-color:#ffffff;"}

 

[On vide que Prof. Zachrisson ne ha bornat se in li principie \"un son
un signe\" de su colego Prof. Jespersen. Il es content per reducter li
500 scri-manieres a 75 por representar li 41 usual sones del anglés. Il
anc ne elimina li duplic consonantes. \"Eezy Speling\" es identic al
actual anglés ortografie in presc du ters del current lingue. Un
specimen:]{style="color:#545454;font-family:arial, sans-serif;background-color:#ffffff;"}

 

[Eezy
Speling:]{style="color:#545454;font-family:arial, sans-serif;background-color:#ffffff;"}

 

[The furst performens ov Bernard Shaw\'s \'Arms and teh Man\' was a
grate succes. Wen the curtn fel there wer loud cauls or the authr. The
audiens wer stil cheering wen mistr Shaw apeerd, but there wa wun man in
the galery who was buuing aul the time. Mr. Shaw lookt up at the galery,
waved at the man, and sed very seeriusly: \'Yes sur, I quite agree with
you, but what can we tuu do aganst the hole
hous?\']{style="color:#545454;font-family:arial, sans-serif;background-color:#ffffff;"}

 

[Li unesim representation de \"Armes e li hom\" de Bernard Shaw esset un
grand success. Quande li cortine cadet, on fort acclamat li autor. Li
publica ancor aplaudet, quande senior Shaw aparit; ma in li galerie
esset un mann quel muit sin cessa. Sr Shaw regardat up al galerie, fat
signe al mann e dit tre seriós: \"Yes, senior, yo totalmen consenti con
vos, ma quo noi du posse far contra li tot
dom?\"]{style="color:#545454;font-family:arial, sans-serif;background-color:#ffffff;"}

 

 

-79-

 

\"Eezy Speling\" do anc ne have un fonetic scrition. Solmen li númer de
exceptiones e del regules del ortografie es diminuet. Ma por li
international usada inter civilisates it vell esser plu avantageós
fundar li mundlingue organicmen sur li simplic grammatica e li classic
international grafismes (immediatmen comprensibil0 del actual anglés e
adaptar a it un unitari pronunciation, i.e. li vie prendet per
Occidental.   E. Pigal.

 

Revúes

 

HELVETIA, organ del Sviss Association por Occidental, Chapelle (Vaud,
Svissia), marte-april. Ex li contenete: Nor movement. Nor editiones.
Visite de sr E. de Wahl. Li albi merle. Mult féminas ne comprende. Li
trahitiones del vocabularium anglés. Union de Europanos. Dictates por li
pace. 1915. Anecdotes e articulettes. - Un interessant numeró quam
sempre.  Jtt.

 

MONTHLY BULLETIN OF THE BRITISH OCCIDENTAL-SOCIETY, 18 Meadows Lane,
Chester, Anglia, comunica que li \"English-Occidental Dictionary\" de E.
Biddle, secretario del Societé, e un \"Reading Book\" de A. Hubbard
(Local Representante del Societé. 98 Cromwell Rd., Grimsby), va aparir
circa pos du mensus.  E.P.

 

Durant marte-april un discussion pri esperanto e occidental evenit in li
sved jurnale HÄRNÖSANDS-POSTEN, u por occidental partiprendet Sr. Folke
Person.

 

In FOLKSKOLLÄRARNAS TIDNING (jurnale del preceptores) nor coidealistes
Sres E. Berggren e B. Östergren durant april-junio ha participat un
discussion pri proposit instructino de un L.I. in li seminaries. Quam
sempre li esperantistes ne posset refutar li grav objectiones contra lor
lingue, specialmen tis concernent li paroles international, in vice
parlante pri li grand difusion de esperanto. Li discussion finit per un
long articul de Sr. Ö., contenente un detalliat comparation inter
esperanto e occidental. Li nominat jurnale anc insertet recensiones de
OdW (li grand german Occidental-libre), del manuale de Dr Blomé e del
vocabularimu de Dr Sjöstedt. Certmen li neutral letores pos to
comprende, que esperanto ne plu have li absolut hegemonie in li region
mundlingual.

 

Anc ARIEL, revúe por populari labore educatori, ha insertet
quelcarticules pri li lingues auxiliari. Li numeró 2 del revúe contene
un longarticul de Docente C.W. von Sydow sub titul \"Occidental o
esperanto, quelc paroles pri li mundlingual question\", ocupante presc
un triesim del revúe. It es un excellent explication fel fundamental
principies de occidental in comparation con tis de esperanto, fat in un
objectiv e neutral maniere. Inter mani presc aforistic sententies noi
cita ex li articul: \"occidental es extraordinarimen regulari, ma usa
quelc irregularitás por far li lingue plu facil.\" - \"Li regul pri li
obligatori acusative in esperanto es probabilmen plu desfacil in su
aplication quam li tot grammatica de occidental.\"

 

Ye ocasion del 1-m may un revuette, intitulat VÄRLDSSPRAKSRÖRELSEN (li
mundlingual movement), esset editet in Malmö de

 

 

-80-

 

nor coidealistes Sres E. Ahlström e E. Nordh. Li revúe in duplic formate
de Cosmoglotta e con quar págines contene ultra anuncias un articul de
Sr. Nordh: \"Li movement del laboreros e li problema de un universal
lingue\", un articul de Sr Ahlström: \"Occidental o esperanto\", quelc
enunciationes pri occidental, un comparation in pluri lingues auxiliari,
e es finit per un textu in occidental. Ti revuette esset gratuit
distribuet al participantes del demonstration del social-democrates. 
C.E.S.

 

DAS NEUE EUROPA. Wien, nr 5/6, scri: \"Volapük, Esperanto, Ido, Novial e
li altri projectes in li direction del idé de un international lingue ne
es conform al necessi principie que li nov lingue deve esser simil in su
structura a un vivent lingue. Li essential trates del nov lingue
international Occidental, queles es representat in li present libre
(i.e. \"Occidental, die Weltsprache\") have mult plu mult chance a
realisation e merite general egardation.\"

 

DER LEITENDE ANGESTELLTE, nr 10, Berlin, scri: \"Un lingue international
deve venir; nu, in li era del radio e del film parlant, ti problema es
de un apart actualitá. Occidental es li genial solution del problema de
un lingue international. Vermen astonant es quam facil comprensibil es
Occidental por omni hom quel possede quelcconossenties del germanic e
romanic lingues. Occidental es comprensibilmen conceptet solmen quam
instrument por li international comprension e ci posse esser adver (e
precipue por li comerciante) de un extraordinari utilitá.\"

 

INTERNATIONALE MASCHINENWELT, Wien, nr 38, recense nor german libre de
propaganda e fini: \"Noi desira a ti libre, quel monstra li max simplic,
max clar vias al scope del introduction de un lingue international
facilmen aprensibil, un tre vast difusion e un bentosti traduction in
altri lingues por talmen devenir li quadre del pante, quel deve
interligar in mente omni diverslingual homes.\" Ti judicie es specialmen
notabil pro que ti periodico es li organ del tri vezes in mensu aparient
servicie de information extranial del Austrian Muséo de Comercie
(Oesterreichisches Handelsmuseum).

 

TRIERISCHE LANDESZEITUNG, anex \"Das Buch\", nr 4, di: \"On prende li
libre (i.e. li nov german libre) con quelc pessimisme - ne pro que un
lingue international sembla superflu, ma in contrarie, li hotemporari
circumstanties sur li terre voca presc un tel. On besona solmen
considerar li radio, de quel li civilisatori possibilitás vell esser
multiplicat in ti moment quande noi vell haver vice li existent babel un
unitari lingue international.\" Pos citation de un textu ex li libre in
Occidental, li redaction constata li facil comprensibilitá del lingue e
postula li general introduction del L.I. in omni scoles quam obligatori
object de instruction.

 

LINZER VOLKSBLATT, 18 may, recense li german libre: \"Per li publication
del lingue international Occidental del baltic professor Edgar de Wahl
li problema de un international lingue sembla nu

 

 

-81-

 

fundat sur un nov scientific base. Li Libre mentionat pussibilisa un
índependent judicie in egard del problema interlinguistic, per que it
monstra li general vispunctus queles es essential por un international
lingue (psicologic e social base del lingue).\"

 

DEUTSCHE BRIEFZEITUNG, Naunhof bei Leipzig, nr 1/3, contene un epistul
de sr R. Zeidler, li representante de Novial in li conferentie por
linguistic reserches in Genève. In ti epistul Zeidler di: \"Secun mi
opinion \"Occidental\", li lingue artificial de E. de Wahl, sta mult plu
proxim al ideale de un europan e american universal lingue quam li
anterior sistemas. Proprimen it vell esser un obligation del
\"International Association del Academies\" examinar in fine objectivmen
ti homanitari problema.\" Noi vide que mem de Novial omni
interlinguistes veni in fine a Occidental. Un altri exemple noi ja
raportat in nr 69 págine 35 (sr. K. Wallon).

 

LE SIGNAL STENOGRAPHIQUE, Lausanne, nr 9, contene un replica de un
esperantist al articul de Professor Berger in li numeró de marte del sam
revúe. Ti ta asserte que it es mal por li idé del lingue international
self propagar sin cessa nov projectes. Senior Berger strax responde in
li sam numeró in un maniere convictiv. \"It existe in fact un masse de
persones convictet in unesim vez del necessitá de un lingue auxiliari,
ma queles repugna usar Esperanto o chascun altri lingue del sam tip, pro
que ili choca lor sentiment linguistic. A tal persones queles es li
grand majorité, torna se Occidental.\" Seque un textu comparativ in
Esperanto e Occidental, prendet ex li esperantistic articul. Professor
Berger continua: \"On vide que li du lingues have presc li sam radicas,
ma que Occidental, per li afixes plu bon selectet, conserva al vocabules
lor aspect natural. Evidentmen, it vell har esset preferibil que Dr.
Zamenhof vell har trovat direct li max bon solution: alor il, it ne
esset possibil. Quam por omni inventiones, on ariva solmen pos un long
serie de experienties al max bon solution. Zamenhof es por nos un genie
quam Stephenson in un altri dominia. Tamen null hom ne vell voler
viagear hodie per li locomotive de Stephenson. Pro quo ti mental
íntolerantie contra un nov solution del problema? Durant un long témpor
li partisanes del divers sistemas de stenografie ha querellat se; hodie,
ili vive in bon harmonie observante li \"tolerantie\". Esque li idé del
stenografie ha esset mortat pro que on ha proposit successivmen pluri
sistemas? Si pos har propagat durant un long témpor Esperanto, li
partisanes actual de Occidental ha comprendet que li resultates ne
responde al eforties fat, pro que li sistema ne plese al publica, esque
on posse reprochar les proposir un lingue modern, plu conform al guste
del homes? Esque li idé es indangerat per omni to?\"

 

LE POLYGLOTTE, Strasbourg, nr 6. contene un exercitie de composition in
Occidental-corespondentie comercial, un curt grammatica de Occidental,
exercitie, letura e un excellent articul \"Esperanto ou Occidental\" per
quel li redaction del periodico refusa Esperanto pro su plural per
\"j\", pro li obligatori acusative, li acord

 

del adjective, li vocabules del tabelle corelativ, li arbitrari afixes
(ex.: delegitaroj, fremduloj, plenumata, eldiris), li accentuat
lítteres. \"Pro que li lingue international deve esser anglo-latin, pro
que ne adopter li alfabete corespondent?\"\
\
NORDBÖHMISCHES TAGBLATT, Tetschen (Bohemia), 21 marte, recense in
maniere jocant li nov libre german: \"Li glottoman (sprachwütigen)
germanes, a queles omni extran lingues have plu mult valore quam lor
lingue matrin, va precipitar se anc sur ti nov artificial product e va
fundar in omni locos scoles e curses de Occidental e va publicar li
excellentie del max nov invention quasi per li son de trombones.\" Noi
vole esperar to.\
\
KÖLNISCHE VOLKSZEITUNG, 25 may, nr 265, recense li libre \"Occidental,
die Weltsprache\" in un maniere un poc pessimistic pri li final success
del lingue international in general e critica in special li micri númere
del vocabules germanic in Occidental. Ti ultim objectiones ja es refutat
in li ovre self sur li págines 47 til 56. Li recensent Dr. J.F. vell
dever anc leer li recenset libre!   Jtt.\
\
NEUE ZÜRCHER ZEITUNG (Zürich, 18 april), DAS NEUE REICH (Wien, nr 34,
pg. 722), FREIE SCHUL- UND LEHRERZEITUNG (Liesing bei Wien, junio-julí),
DIE FRAU IM STAAT (München, junio), SKOLA MESTANSKÁ (Praha, nr 16)
publica favorabil recensiones del german libre de Occidental.\
\
ESPERANTO, KIBOSA, Tokio, nr 1, di pri li atitude del japanés
esperantistes al lingue anglés: \"Benque li anglés lingue nu es usat max
vastmen in li munde, noi ne vole tant humiliar nos, que noi usa anglés
junt con li national lingue, quam si noi es subjectes del landes
dominant de Anglia. E noi opine que non-anglosaxones anc ne voluntari
accepte it quam noi.\" To es un clar response a omni anglomanes queles
asserte que li orientales ha aprobat e acceptet unanimimen anglés quam
international auxiliari lingue del oriente.   Jtt.\
\
HINDA ESPERANTISTO, Semarang (Java), nr 7, scri: \"On besona ci ja
extraordinarmen un comun medie de intercomprension. Noi vive inter
indigenes de divers gentes, europanos de divers nationes, arabos,
hindus, chineses, japanes, etc, queles omni have lor propri lingue. It
es un tre ordinari eveniment que noi in omni die parla malay con nor
servitora, hollandés in li oficie, anglés per li telefon con un
comerciante conosset, javanés, madurés o sundanés secun li local
circumstanties con un indigen kuli e que noi nomina in chinés li chinés
manjages in li restaurante. Quo vu vell pensar si noi vell substituer ti
poliglottic parlada per un monoglottic?\" E li autor continua: \"Estas
ridindajho, jen mi jam audas. Chu do ne eble? Gesamideanoj, ni tial
forte laboru! La nova jaro alportu sukceson!\" Nu, yes, it va esser
possibil victer ti poliglottic cáos per un lingue quam Occidental; to va
esser possibil per un inteligent colaboration del coidealistes. Talmen,
e solmen talmen li futur va aportar li success desirat de sr Liem Tjong
Hie, li redactor del Hinda Esperantisto.

 

-83-\
\
Divers\
\
OCCIDENTAL-BURÓ DE PARIS (83, rue Rochechouart): Depos plur mensus li
Buró esset visitat per plur occidentalistes, in li festas de nov-annu
per Sras Guilbert e Colas, membres del Comité del OSF
(Occidental-Societé de Francia), durant marte per Sr. Furgerot de Reims
e Sr Major Tanner de Bern, in april per Sr Denzler de Biel. Li
presidente de OSF visitat Sr Tailliez (Lille) e Depin (Amiens). Li
16-esim april Sra Dave H. Morris (Honorari Secretaria del International
Auxiliary Language Association) invitat plur interlinguistes trincar té
e audir un lectura de Sr Earle B. Babcock, in li American Women\'s Club
de Paris; Sr Abat Schreiner representat e parlat in li nómine del
Occidentalistes. Propaganda in jurnales: BULLETIN TRIMESTRIEL de la
SOCIÉTÉ PROTECTRICE des ANIMAUX (Mulhouse, 1-esim trimestre 1930)
insertet un articul in Occidental ex \"Helvetia\" contra li vivisection.
LA RUCHE STENOGRAPHIQUE, Strasbourg: Meillet et l\'Esperanto (april); LE
SECRETAIRE COMMERCIAL, Nancy, april: Concourse de Traduction in
Occidental. L\'EN DEHORS: Responses a Prof. Borgius de Sisnar e Berger.
LE SEMEUR, Falaise 22 may: Anuncia por Occidental. LE CHRISTIANISME
SOCIAL, St. Etienne, april in su \"Biographie\" inserte li brochuras
francés. Monsenior Foucault, episcop de St. Dié, amico de Occidental,
morit in fine de may ye 87 annus.   L.M. de G.\
\
\*\
\
Sr J. RITTER, casa postale 2382, Chiasso (Svissia), have li complesentie
prender sur se li oficie de Occidental-representante por li territorias
de lingue italian de Svissia. Il prepara nu un \"Curs de Occidental por
Italianes\".\
\
Seniores Hugo Fischer, un ciec ancian Idist, Kurt Neumann, ancian ductor
del Ido-Movement, e Karp Wallon, li \"Senioro del tutmonda
Esperantistaro\", omni tri in DRESDEN, studia junt Ocidental in un micri
ronde chascun mardí. Adresse por altri nov adherentes: K. Neumann, 35
Görlitzer Strasze, Dresden N 6.\
\
Senior KARP WALLON (compara Cosmoglotta nr 69, pg 35) ha esset monit del
esperantistes in Dresden far un declaration a su honorari membratu; ma
Wallon ja havet dat ti dignitá al disposition del Esperanto-gruppe e ha
anc renunciat su function in li honorari comité del German
Esperanto-Congress (Pentecost 1930, Dresden).   Jtt.\
\
Senior Wilhelm SANDMANN, Oberstadtbibliothekar (Superior municipal
bibliotecario) in Dresden scri: \"Depos quelc dies yo possede vor ovre
\"Occidental, die Weltsprache\". Til nu decidet adversario de un lingue
international pos li conossenties con Esperanto, quel yo trovat quam
direct absurd, degustant, inept (abgeschmackt, häßlich, albern), yo ha
totalmen changeat mi opinion pos il curt conossentie con Occidental.\"\
\
H.F. HALLER, functionario SFF, Giubiasco, (Svissia) scri: \"Yo transit
de Ido a Occidental in li fine del annu 1929. Yo aprecia

 

Occidental essentialmen pro li excellent sistema de derivation quel
possibilisa un presc sempre regulari formation del international
vocabules, e it esset anc li cardinal factor quel promovet me al
transition.\"\
\
\*\
\
A. HUBBARD (98, Cromwell Road, Grimsby, Anglia) desira coresponder con
occidentalistic líber-pensatores.\
\-\-\-\--\
\
EDITIONES DEL \"SVISS ASSOCIATION POR OCCIDENTAL\"\
\
(Omni ti editiones es poligrafat)\
\
Por franceses: BERGER: Cours complet d\'Occidental, 68, p. SFr. -.50,
BERGER: Dictionnaire Français-Occidental, 316 p. SFr. 3.-, BERGER:
Dictionnaire Français-Occidental, solidmen cadernat SFr. 6.50, BERGER:
Index Occidental-Français, 40 p. SFr. -.50, BERGER: Historiettes in Occ.
con traduction francés, 46 p. SFr. -.50. CREUX: Suplement al radicarium
(con trad. francés, 58 p.) SFr. 1.-, CREUX: Ido e Occidental (in
francés: rapport 1928), SFR. -.50.\
\
Por germanes: Dr. SCHRAG, Dr. ASCHWANDEN, Dr. NIDECKER: Die moderne
Weltsprache, 24 p. SFr. -.50. \*\*\*\*: Historiettes in Occ. con trad.
german (in preparation) SFr. -.50.\
\
Por angleses: BIDDLE: Curs de Occidental por angleses, 16 p. SFr. -.25.\
\
Por italianes: RITTER: Curs de Occidental por italianes (in
preparation).\
\
In Occidental: \*\*\*\*: Protocoll del Conferentie interlinguistic, Bern
1928, SFr. -.30. SAPO: Occidental au Esperanto? Kial ni propagandas la
lingvon \"Occidental\". SFr. -.25. CREUX: Stenografie Duployé por
Occidental. 18 p., SFr. 1.-. CREUX: Ritmica in Occidental (preparation),
SFr. 1.-. RAMSTEDT, CREUX, ASCHWANDEN, NIDECKER: Li question del tema
verbal e del sones mollat in li lingue international, 34 p., SFr. -.50.\
\
Helvetia, organ mensual del SAPO, ilustrat; abonn. annual, SFr. 2.50.\
\
Por omni comende plesadjunter 20%, adminim SFr. 0,15 por li postal
expenses.\
\
Recivibil che: OCCIDENTAL-BURO, CHAPELLE (Vd), SVISSIA\
Postchec-conto: II. 1969.\
=====\
\
«Cosmoglotta» 1930: 3,5 ö. S. = 0,5 doll. = 2,6 sv. fr. = 2.1 RM.\
\
Chec-Contos Postal: Austria. Nr. B-84.868: Occidental-Union, Mauer b.
Wien; Germania: München 585.98: Occidental-Union, Mauer bei Wien:
Francia: Strasbourg 94.49, G. Bohin; Svissia: II. 1969 F. Lagnel,
Chapelle (Vd); Tchecoslovacia: 29.428 Praha, M. Nedvídek, Tábor.\
\
Eigentümer, Herausgeber u. Verleger: Occidental-Union, Sitz: Mauer bei
Wien. Verantwortlicher Redakteur. Ing. Engelbert Pigal, Liesing bei
Wien. Druck: Milan Nedvídek, Tábor.
:::
