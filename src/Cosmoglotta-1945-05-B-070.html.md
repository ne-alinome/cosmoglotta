Cosmoglotta B 070 (may 1945)
============================

\

::: {#displaycontent}
COSMOGLOTTA

 

OFICIAL MENSUAL ORGAN DEL OCCIDENTAL-UNION

 

Redaction e Administration :

 

INSTITUTE OCCIDENTAL, CHAPELLE (Vaud), Svissia

 

Abonnament líber. Postchec-contos: SVISSIA:11.1969. SVEDIA: Stockholm
743 95

 

Serie B, poligrafat. May 1945 - Nró 70(5)

 

\-\-\-\-\-\-\-\-\-\-\-\--

 

STANDARDISATION DE OCCIDENTAL.

 

Introduction

 

Bon informat per su long experientie pri li dangere fixar per ukases li
formes linguistic, E. de Wahl preferet lassar li practica decider inter
du solutiones quel sembla teoricmen egalmen bon.

 

Pro to li unesim grammaticas e lexicos de Occidental indicat sovente
duplic formes ortografic. Tamen it sembla hodie necessi fixar ti
detallies ante li publication del dictionariums national e del
grammaticas. Li grand lexico german - Occ de Sr. Matejka, specialmen,
quel es nu in printation, postulat precisiones pri multi punctus. Li
Senat del Occ-Union, o adminim su membres habitant Svissia e Svedia, li
solis quel posset laborar durante li guerre, nominat un Interimari
Academie, quel studiat desde li comensa de 1944 li problemas ortografic
ancor ne soluet, e per votationes successiv fat decisiones queles va
justificar li autores de manuales e li redactores de revúes pri li
ortografie adoptet. Regretabilmen, pro li desfacilitás e mem li
interruption del relationes inter Svedia e Svissia, li membres de ti du
landes posset colaborar solmen sporadicmen, e li 5 membres de Svissia
devet discusser e decider presc sol. Ergo, quande in li sequent lineas
noi parla pri Int-Ac, noi sempre refere al sviss gruppe de ti gremie. Li
membres de ti gruppe havet un reunion in Bern in li comensa de marte por
far li ultim decisiones possibilisante li printation del dictionarium
german.

 

Omni decisiones del interimari Academie es conditional e deve esser
ancor aprobat del regulari international Academie pos li guerre.

 

Noi pensa que nor letores va esser content conossentar se con li ultim
decisiones linguistic del Int-Ac, quel ad-ver concerne presc sempre ne
innovationes ma selection inter du formes usat paralelmen desde plur
annus.

 

Vi li principal decisiones, pri quel noi posse dar solmen poc
justificationes. Li tot materie del discussiones, quel extende se sur
circa 300 págines, va esser remettet al regulari Academie por
aprobation.

 

-49-

 

 

 

Regul de Wahl.

 

In li original version del regula de Wahl, ci casus de mutation del
consonantes final del radica in -s esset limitat a -d e -r. Li -g esset
introductet de ar(??)ing. Janotta contra li vote de E. de Wahl por
posser includer inmerger - mers. Ma ti radica essent presc li sol quel
justifica ti change li Intac decidet restaurar li primitiv regul de
Wahl, admirabil per su simplicitá, eliminante ti g ex li regul. Por li
familie de merg on adopte li radica supinal mers quel da inmerser,
inmersibil, inmersion, emersion, etc.

 

Ortografie:

 

In un lingue naturalistic li problema del ortografie posse esser soluet
per tri manieres :

 

1/ Ortografie historic (orthodoxie, graphisme, etc.)

 

2/ Ortografie simplificat (ph, rh, th, viceat de p, r, t)

 

3/ Ortografie fonetic (tera, ilegal, etc.)

 

Secun li tendentie tre marcat in Occ. desde mult annus, li Intac
consilia li ortografie simplificat.

 

y vocalic es pronunciat i (ü permisset ma ne recomendat)

 

c moll es pronunciat quam j francesi (dj permisset ma ne recomendat)

 

ch es pronunciat quam ch francesi-portugalesi (li pronunciation tch es
permisset, ma ne recomendat)

 

eu ne es pronunciat quam ö german, ma quam separat e+u (Europa)

 

Li líttere k es eliminat de Occ. tam mult quam possibil por conservar li
unitá de stil al lingue.

 

Li max grav problema quel preoccupat li anteyan academie ja desde li
comensa esset : qualmen traducter li ch in li paroles venient del grec.
Pri to E de Wahl scrit un remarcabil articul in Cosmoglotta Nro 2 de
1935 in quel il proposit un general consultation del usatores de Occ. Il
monstrat que on posse scrir rive k (monarkie) sive ch, ma con li
pronunciation k che quelc paroles. Li experientie ha monstrat hodie que
ti solution max avantageosi es un specie de compromisse : il ch grec es
scrit c ante o e a, e ch in omni altri casus. Ergo : psicologie,
psichic, monarch, monarch-ie, monarch-ist. Li pronunciation es do sempre
conform al scrition. On vide que li general tendentie es vers li
simplification.

 

Li duplic lítteres:

 

Li usation del duplic consonantes ha esset standardisat sur li base del
propositiones contenet in un raport del anteyan secretario del
Occ.-Academie, submisset por aprobation a Sr. de Wahl. Li fundament de
ti propositiones es constituet por li distintion inter long e curt
vocales, li sol criterie quel permisse

 

-50-

 

 

 

soluer li problema in maniere practic e satisfatori. Brevimen formulat,
li regul es li sequent: Duplic consonantes es in general usat solmen pos
curt vocales accentuat.

 

Li regul pri li vocal-longore es li sequent : Vocales accentuat, si ili
es sequet de null o solmen un consonante o de du ínegal consonantes de
queles li duesim es l o c(?) es long (o mi-long). In omni altri casus li
vocales es pronunciat curt.

 

Remarcas : ch e x es considerat quam duplic consonantes e acurta li
vocale precedent. C final ne es duplicat malgré precedent curt vocale,
por evitar li hideosi scrition -ccs in plurales (checcs !). Li
talnominat \"paroles grammatical\" (pronómines, prepositiones,
conjunctiones, articules, numerales) queles have null signification
propri e servi solmen por remplazzar o acompaniar paroles ordinari, es
per lor natura self ínaccentuat e deve do esser pronunciat curt, quam
omni altri síllabes ínaccentuat.

 

Li scrition del radicas es in general conservat anc in li derivates e li
formes conjugativ : flammette ( li flamme ) ; ataccar ( li atacca, yo
atacca ), etc.

 

In consequentie de ti regulation, li duplic consonantes desapari quam
producte del assimilation con prefixes : colaborar, suposir, aportar,
etc. On tamen prefere scrir duplic consonante in assimilationes con li
prefixe ín (irregulari, irrational, etc.) Secun possibilitá on mey usar
anc li complet forme : ínregulari, ínresponsabil, etc., quel monstra plu
bon li composition del paroles.

 

Li regules indicat in supra ne vale in casus u lor aplication vell
manifestmen peccar contra li principie del internationalitá e
naturalitá. Noi do continua scrir \"hotel, chef, tram\", etc., pro que
in tal paroles (in céteri sat rari) li duplication del consonante final
vell esser desfacilmen motivabil.

 

Accentuation.

 

Li regules de accentuation es preciset in li sequent maniere :

 

Li accentu tonic sta sur li vocale ante li ultim consonante e sur li
vocale precedent li silabes -bil, -ic, -im, -ul. Combinationes con li
finales -plic e -fic ne es considerat quam parol-compositiones ; ili
seque li regul general. Exemples : agreábil, automóbile, crític,
crítica, yo crítica, li cálcul, yo cálcula, yo póstula, li ánim, yo
ánime, pacífic, yo pacífica, multíplic, yo multíplica.

 

Li formes conjugativ del presente conserva li accentuation del radica :
órdine = yo órdina ; fúlmine = it fúlmina, etc.

 

Omni altri regules de accentuation resta ínmutat.

 

Remarca: Li deliberationes del sviss gruppe del Intac ha dat un majorité
in favore del retablissement del original regul de EW (modificat plu
tard per li gruppe

 

-51-

 

viennesi) pri li accentuation del finale adverbial -men. Secun ti
proposition, li finale -men plu ne vell esser considerat quam enclitic,
ma it vell, secun li regul general, esser accentuat. On anc proposit
incorporar li casu del quar síllabes -bil, -ic, -im, -ul in li regul
general, it es provider li concernet paroles per li scrit accentu. Ti
regulation vell advere valer solmen por manuales e lexicos ; in li
ordinari practica del lingue li customari scrition sin accentus vell
esser conservat. (Ti metod es usat in li Vollständiger Lehrgang e in li
nov lexico de Occidental por Germanes, actualmen in printation).

 

Ma pro que, por ti modification del regul general, manca ancor li
ratification del svedesi gruppe del Intac, li regulation súper mentionat
ancor ne ha atinget li stadie del oficialisation definitiv.

 

Sufixes.

 

-allia. Du o tri sufixes de Occ. esset quelcvez discusset. In prim li
sufixe del \"desordinat amasse\" -allia, quel esset scrit anc -alya,
aila, al\'a. Li Int-Ac adoptet li forme -allia quel trova se in li dict.
francesi publicat in 1932 e in li vocabularium svedesi de Sjöstedt,
1930. It es conform al decision duplicar li consonante pos un curt
síllabe, ergo -allia, quel es pronunciat exactimen quam -al\'a, e quel,
per su acumulation de lítteres, suggeste li \"desordinat amasse\".

 

-isar. Li distintion inter -isar e -izar abandonat desde mult annus e ja
in li libre german \"Occidental, die Weltsprache\" es supresset. Li du
senses posse esser traductet del sol sufixe -isar.

 

-ite. In li unesim annus on hesitat inter -ite e -itis por li maladies.
Ja li gramatica de Janotta adoptet -ite, probabilmen pro que -itis
suggeste falsimen un plurale. Nu sol -ite es mantenet e -itis supresset.

 

-age : Li distintion inter -age e -agie monstrat se desfacil in practica
e ja in li libre \"Occ die W.\" it ne es plu fat. Li sufixe -agie es do
abolit e -age es sol usat por li du senses.

 

Li sufixes -os e -es es preferibilmen scrit -osi e -esi, por evitar li
aspecte de plurale e li scrition del accentu, e anc por conservar li son
dulci de s. Li formes acurtat -os e -és resta facultativ. Ti decision
permisse regularisar li plurale del paroles finient per é, a queles til
hodie on adjuntet -es (exemple idées) just por evitar li confusion con
li singulare del habitantes de un land. Do on va scrit idé e idés, té e
tés, etc.

 

VOCABULARIUM

 

Pos long studies e discussiones li Int-Ac adoptet un unitari scrition
por plur paroles quel trovat se con duplic formes in nor dictionariums.
In multi casus on posse ya hesitar inter du paroles egalmen
international. E. de Wahl

 

-52-

 

havet li sagiesse lassar li experientie decider quel es li max apti
forme. Ma hodie li experimentation hant durat sat long, it apartenet al
Intac sanctionar li max convenent parol e eliminar li altris. It es
ínpossibil dar ci li liste complet de ti selectet paroles, quel va esser
includet in li proxim dict. deutsch-Occidental, ma noi cita lis max
important con un curt justification.

 

A propó. E de Wahl usat sovente li parol francesi à propos, con su sense
francesi. Li corespondent expression I H a propositò vell convener si li
verbe proposir vell haver un sense un poc diferent, e a propos have li
aspecte de un plurale ; pro to on decidet adopter a propó quel es li
traduction fonetic del parol francesi, quam tro vice trop.

 

Atinger. Por vicear li morit apostrofat parol attin\'er, on adoptet
atinger secun latin attingere, Rum. atinge, Port. attingir. Li
substantive va esser atingement (anglesi attainment)

 

Compositor. On supresse li special paroles componer e composist, e
decide que composir e compositor servi por omni senses, anc por li sense
musical.

 

Dronar. Ti verbe es adoptet pro que un special parol por se noyer es
necessi. Li expression usat til nu \"sufocar in aqua\" ne es suficentmen
precis.

 

Dunc. \"Do\", un del rari paroles heredat de Esperanto suggeste plu mult
li musical note quam F. donc, I dunque. Dunc, medial solution inter ti
du paroles es un fort expression marcant bon li conclusion de un
rasonament. It esset ja mentionat quam bon de E. de Wahl in 1934.

 

Ella vice illa. Change motivat por evitar confusiones. Precipue in li
bocca de romanides, quel ne pronuncia tre clarmen li h, ma anc
generalmen in rapid parlada, li parol illa facilmen es confuset con il
ha. Ad-plu ella es I.S.F.P. durante que illa es solmen latin.

 

Hor. Li parol clocca venient de E o\'clock esset sovente criticat pro
que it fortia indicar li númere pos li nómine, contrarimen al general
usu. Altri desavantage : li abreviation international por li indication
del témpor es h. Pro ti rasones on decidet vicear clocca per hora, li
parol hor continuant indicar li durada.

 

Ili. Li argumentes por ili e illi es sat equilibrat, e it es facil
selecter. Tamen, por obtener un unitari scrition, li Intac decidet
adopter ili, quel es plu curt e pro to sempre usat de E.W.

 

Junar. Li viceation de dejuné a dejeuné pro li supression del son eu (ö)
suggestet prender li radica jun por li sense de F jeûner - ne manjar.
Caremar es reservat al sense religiosi.

 

Lege. Casu tre desfacil a soluer, nam si ley es fluent e si leg o lege
es plu international pro li derivates legal, legalisar, legalisation, ti
ultimes posse conflicter con legar, legate, legion, etc. Pos har
ponderat omni argumentes,

 

-53-

 

on decidet adopter lege.

 

Or. Ti parol, usat desde plur annus de multi scritores, es util por
introducter li \" minore\" in li rasonamentes, quande ma ne sembla sat
precis. It es ver que it have un altri signification in anglesi (o), ma
tal coincidenties eveni frequentmen.

 

Portu es adoptet vice porto pro li international derivate portu-ari.

 

Sequer. Desde long un tendentie dessina se por scrir sequer vice secuer,
secun li scrition international. On ha alegat que pro regularit\'a it es
necessi scrir secuer, de quel es derivat persecution e consecutiv. Ma
generalmen li digramma cu es scrit qu avan un vocale in Occ. Ergo secuer
es un exception in ortografie, si it es regulari in derivation. Li
paroles secuer, secuent, consequent essent mult plu frequent quam
consecutiv, si un exception es ínpossibil a evitar, it es plu bon logiar
it in li paroles rarmen usat. Un casu paralel existe in loquaci, quel
vell dever esser scrit, secun li regul, lociaci pro interlocutor,
locution, etc. Altri argument : li international abreviation sq
(sequentes) postula li scrition con qu. - Pro ti rasones sequer es
adoptet vice secuer, anc consequer, sequent, consequentie, etc.

 

Sete vicea sitie, de quel li pronunciation de un t sibilant have null
subten, ne mem in li original latin. I. sete, S sed, Port. sede, subtene
sete; anc I assetare (F assoiffer), quel es regulari in Occ. : assetar.

 

Terra. Li possibil colision de terre con li present del verbe terre
obligat preferer terra a terre.

 

Tost. Til hodie on ha traductet li idé de F tôt, E early, D früh per
temporan quel logicmen significa : quo apartene al témpor. Un radica
special sembla ci necessi e lu max bon sembla esser tost, con su
corespondente adjectivic tosti. Bentost resta por traducter F bientôt, E
soon, D bald.

 

Quelc altri paroles adoptet :

 

Li formes nu antiquat es scrit inter paranteses. Burasc (borasc), cacatu
(cacadu), caleche (calesse), casoar (casuar), chefero (chaufero),
chocolate (chocolade), columbe (colomb), conventu (convent), fugir
(fuir, fuyir), hussar (husar), partenere (partnero), ocie (otie),
pergament (pergamen), premisse (premice), rendevu (randevu), resurecter
(recusscitat), ateliere (atelié), Truc - astutie, truc = vagon, cruce
(cruz), albatross (albatroz), palace (palazzo), partise (parti),
trepidar (raslar), brusqui (brusc).

 

-54-

 

 

 

FINALES DEL NÓMINES E DEL ADJECTIVES.

 

(Propositiones de R Berger presentat al academie de Occidental)

 

Pro que Occ. ne adoptet finales obligatori ma lassa al paroles lor
aspecte natural, it eveni quelcvez hesitationes in li ortografie de
certi nómines e adjectives. On vide scrit, por exemple, nomin e nomine,
corpor e corpore, prefix e prefixe, querell e querelle, rut e rute, etc.

 

Ti saltant ortografie monstrat se sat genant in li practica por que on
venit finalmen al idé regularisar ti finales adoptente quelc directives
monstrant in quel casus on usa e e ne. Ad-ver omni grammaticas de Occ.
prescri que on adjunte e e i solmen si li eufonie postula it. Ma li
notion de eufonie es tre variabil secun li nationes. To, quo es sat
eufonic por li nordic popules ne es suficent tal por li romanides. It
sembla do necessi etablisser in quel casus ti finales eufonic es
necessi. Li regules, o plu exactimen li directives quel noi proposi,
introducte un poc plu multi finales vocalic in Occ., ma in summa li
changes es tre rar e ti regulas confirma li finales usat til hodie in li
99 % del casus. Naturalmen in poesie ti finales continua ne esser
obligatori.

 

In li cadre del grammatica de Occ. e sin changear nequo a su regules it
es facil preciser li practic aplication del principies eufonic,
admissente que, in general plur consonantes besona un vocalic finale,
durante que un sol consonante posse dispensar se de it. Ma altri
principies anc tre important obliga nos modificar ti regul, in prim li
necessitá conservar li traditional ortografie del sufixes, e anc li
necessitá evitar ambiguitás inter du finales de diferent
significationes.

 

Noi trovat li sequent regules solmen pos har composit un dictionarium de
rimes in Occ., in quel es classificat omni finales del lingue.
Comparante li diversi series noi remarcat que it es facil dar a chascun
serie un certi unitá de scrition, conformimen al principie de analogie,
preciosi medie auxiliatori por li memorie. Talmen on obtene un
regularitá sin nocer li aspecte natural e precipue sin changear li
acustomat fisionomie del lingue. Li pruva es que li present raport,
scrit in ti standardisat ortografie, have li habitual aspecte de un
textu Occ.

 

Li regules:

 

1/ In principie li duplic consonantes, diversi e simil (e anc x composit
de du consonantes \[ =cs \]) es sequet de un e eufonic (o un i por li
adjectives). Ergo on scri sempre facte, sense, colpe, forme, efecte,
exacti, etc. Ti regul naturalmen ne aplica se al adverbies e al
grammatical paroles quel ne have un vocale eufonic. Ergo on continua
scrir: just, max, vell, tard, etc. To permisse

 

-55-

 

 

 

distinter inter li adjectives e li adverbies in casu de beson : multi e
mult, justi e just, etc.

 

2/ Paroles finient per un sol consonante ne prende un e, pro que li
eufonie ne postula it. Ergo : pistol, cud, pip, lun, etc.

 

Ti du cardinal regules es modificat in li sequent casus :

 

3/ Por evitar li confusion con li adjectives derivat per -al, -in, -iv,
-bil, on adjunte li -e al nómines finient per ti síllabes. Li adjuntion
del -e permisse sovente marcar li diferentie inter li nómine e li
adjective corespondent secun li proposition de E. de Wahl self. Ergo
nomine, camine, submarine, combustibile, tamburine (tamburin essent li
adjective derivat de tambur), piedestale, vitrale, cereale, jurnale,
arsenale, etc.

 

4/ Por evitar li falsi aspecte de infinitives on adjunte -e al nómines
finient per ar, ir, or. Ergo : hangare, papere, homare, vespere,
littere, etc.

 

5/ Por evitar li falsi aspecte de participie present e passat on adjunte
-e al nomines finient per -ant, -ient, -ent, -at, -it, -et. Li adjuntion
de -e permisse sovente distinter inter li nomine e li participie (Li
finale -ment, pro que it es ja un tre usat sufixe, resta quam usual sin
-e). Ergo : fate, mercate, scrit (adj.) e scrite (nomine), resultat e
resultate, passat e passate, president e presidente.

 

6/ Por evitar li falsi aspecte de plurale, on adjunte un -e pos paroles
finient per -s : farse, dispense, curse, frise, sense, valse, brise,
analise.

 

7/ Li finales composit de du repetit consonantes necessi por indicar li
curt síllabe : -ll, -pp, -ss, -tt es sequet del finale -e pro du
rasones. Ti síllabe es plu facilmen pronunciat curt quande it es sequet
de un finale vocalic (compara grupp e gruppe). Ad-plu on ne posse scrir
un vez cedill, poy sentinelle, e expectar del usatoras que ili memora ti
capriciosi ortografie chascun vez. Ergo partu un e final. In cifres u li
curtitá de pronunciation es absolut necessi, on continua scrir mill,
ott, etc. Ergo : querelle, gazelle, tabelle, dentelle, cavalle, gruppe,
truppe, etappe, barette, lette, debatte, cigarette, guerre, excesse,
progresse, tapisse, etc.

 

8/ It es evident que ta u li finale eufonic vell mutar li son, pos c e
g, on ne adjunte it. Do on continua scrir : presc, grotesc, blanc, long,
larg, malgré li regul nro 1.

 

In multi casus ti regules quel mette fine a genant íncertitás retrova li
original ortografie usat de E. de Wahl antey. In li unesim annus de
Cosm. E. W. scrit por exemple sempre lette (e ne lett quam fat quelc
autores plu tard, multi (e ne mult) etc.)

 

-56-

 

 

 

Exceptiones possibil.

 

On ha dit con rason que it ne existe regules sin exceptiones. Anc li
regules quel noi proposi essent ad-vere solmen directives general, it
vell esser un erra aplicar les rigorosimen. In quelc casus, felicimen
tre rar, on deve egardar ne li eufonie, ma li necessitá evitar li
similitá con altri radicas. Por exemple jure, malgré li regul nró 2,
posse conservar su e por ne esser confuset con li radica de jurar,
jurament. Scope es plu bon con -e por distinter se del grec finale scop
significant \"yo vide\" (telescop). Scote es diferent de scot habitant
li nord de Anglia. Mann posse restar sin e por evitar li confusion con
li nutritura (F manne) quel have ja ti e. In general li nómines de
germanic orígine constitue un classe apart e pri ili, on vell ancor
discusser. Anc li geografic nómines escapa del general regules; pro to
land posse restar sin -e. It es ver que li repugnantie quel on have in
adjunter ti -e final a curt nómines es forsan un impression purmen
subjectiv, nam in plurale noi di sin hesitation: mannes, landes, sandes,
etc.

 

Altri nómines quel vell dever submisser se al regul nró 2 (null -e pos
un sol consonante), tamen posse esser exceptet pro diversi motives tre
comprensibil. Exceptiones ne es genant quande ili es bon motivat e strax
comprendet. Por exemple seme conserva li -e por evitar confusion con li
biblic nómine, Sem, de u on deriva Semit. In altri vez li coincidentie
con un parol national conosset havent un altri sense justifica li
adjuntion del -e. Por exemple cute es forsan preferibil pro que cut
suggeste falsimen li verbe anglesi to cut. Fame con -e es justificat por
evitar li colision con ínfam. Ma tal paroles es tre rari, e in li
pluparte del casus in discussion on deve verificar ante omnicos ca li
parol por quel un exception sembla necessi ne esset usat justmen de E.
de Wahl con li ortografie conform al regules proposit. Esque on vell
creder, por exemple, que li radicarium directiv di just : facte, corde,
coste, gente, ponte, verdi, nod, hien, lun, etc. In li unesim annus de
Kosmoglott, E de Wahl usat multi e ne mult, quam adjective. On ha anc
citat li parol lude quam exception, pro que it vell dever esser scrit
lud. To es ínexact, pro que lude es li acurtat action del verbe luder,
quam crede veni de creder. Do li -e es ci exter discussion. On deve anc
atenter que li -e a quel on es acustomat pos un consonante che quelc
paroles ne es sempre justificat del naturalitá. Talmen lut sin -e ne es
ínnatural proque in F on scri luth, e ne luthe. Ven vice vene es apoyat
de Sv. ven, de E vein ; bot coincide just con boat de u it veni.

 

On ha anc objectet que li regules proposit es solmen \"mecanic\". To es
ver. Ma noi responde que just per regules mecanic on evita discussiones
pri chascun

 

-57-

 

 

 

casu quam to vell evenir si li guste de chascun hom deve sol decider.
Ad-plu ti reproche del mecanicitá on vell anc posser adressar a omni
altri regules ortografic in li lingues constructet e anc in li lingues
natural.

 

Colision con sufixes:

 

Certi sufixes quam ment, ard, es inscrit in li grammaticas sin -e. Esque
noi va adjunter ti-ci por conformar ti  finales al regul nro 1? Noi ne
pensa to pro que li scope de nor proposit regules es impedir
hesitationes in li ortografie e ne changear li grammatica del lingue in
li punctus u nequande un hesitation evenit til nu.

 

Che li sufixe -ard on vell posser distinter inter li derivate per -ard
(falsard, criard) e li paroles autonom a queles aplica se li regul nró 1
(hasarde, mansarde). Talmen vell esser marcat li diferentie inter
\"nociv persones\" e \"índependent radicas\".

 

Li finale -ite.

 

Secun li regul 5, on adjunte -e al nómines finient per -it por distinter
les del participies passat per -it. Ergo : credite, debite, orbite,
elite, etc. On va forsan objecter que -ite colide con li sufixe del
maladies -ite (gingivite), ma ti sufixe es usat in un dominia tant
restrictet que miscomprenses ne posse evenir. Ad-plu -it es un sufixe,
indicant li origine, e ta li confusion es mem plu a timer.

 

Finale -or. Ti casu es plu desfacil a soluer pro que si li -e final
evita li confusion con un \"actor\" por or, it fa similar li radica a un
derivate per -ore indicante un statu : labor, tempor, tenor, tresor,
flor. It es do plu simplic lassar ti serie sin e final, altrimen on va
dever changear omni ti paroles a tresore, tenore, etc. Li finale -ore
posse restar solmen in li derivate per li sufixe -ore.

 

Finale -on : Li serie -on, malgré li possibil confusion con li sufixe
-on deve restar sin e, pro que tro multi paroles vell dever prender ti
finale, li radicas per -on essente mult plu numerosi quam li derivates
obtenet per ti sufixe. Ergo on continua scrir : leon, jupon, rason,
melon, cocon, gazon, veston, peloton, salmon, seson, salon, blason,
fasson, ciclon, chifon, salon, tapon, acordeon, citron, limon, stalion.

 

Derivates per -ura. Li presc totalité del serie per -ura es constituet
del sufixe -ura. On deve do dir sin hesitation : fractura, furnitura,
etc. Ma altri paroles ne es regulari derivates de verbes : brochur,
augur, aventur, bordur, prefectur, usur, verdur, mesur, tortur, augur,
embrasur. Un triesim serie es constituet de radicas primitiv in queles
li finale -ur nequande havet li signification de un sufixe. Por exemple
: tambur, turtur, ure, velur, vultur,

 

-58-

 

 

 

mur, azur, calembur, futur, pur, ínpur, dur, plur.

 

Esque noi deve uniformisar ti 3 series con un sol finale -ura? It sembla
me ínpossibil dir tambura, vultura, mura. Pro to it vell esser
preferibil scrir ti 3-esim serie solmen per ur. Ti paroles es rari e
nequande posse dar li impression de un derivate. Ma li duesim serie,
quel es ti causant li hesitationes, ne sembla tam facil a soluer. Por
marcar que ti paroles ne es derivat regularimen de un radica on vell
posser finir les por -ur e ne per -ura. Ma in practica, scriente o
parlante rapidmen on ne have li témpor questionar se ca un verbe
\"perfecter, user, verder\" existe in facte. It sufice que ili da nos li
impression de derivates, mem si to ne es exact, e per analogie on scri
brochura, aventura, bordura. On posse constatar in practica un
ínresistibil tendentie a tractar ti 2-im serie quam li unesim. Pro to it
sembla preferibil ne etablisser un distintion inter li du prim series e
scrir partu -ura, exceptet por li quelc paroles del 3-im serie.

 

Objectiones.

 

Li Interimari Academie ja discusset li precedent propositiones ma ne fat
decisiones pri ili. It sembla in general que li membres de lingue german
ne es genat per li incontra de plur consonantes (exact proposition, un
cert circulare), e ne vide li necessitá adjunter un -i eufonic. Li
romanides, in contrari, desira plu grand fluentie. U trova se do li
exact límite inter li du conceptiones ? It sembla tamen que un plu grand
quantitá de vocales, mem con li ínconvenentie del hiatus, va esser minu
genant por li german parlantes quam tro multi aspritás por li romanides.

 

Un membre proposit admisser li -e ne pos 2 consonantes, ma in prim pos
sonori o labial consonantes, v, b, p ; talmen on vell scrir: globe,
stabe, crabe, arabi, novi, nive. Ma, exceptet li ultim, omni ti paroles
esset sempre scrit sin -e de E. de Wahl. E nive just conserva su -e
secun li regul 3 de nor propositiones (li nómines per -ive conserva lor
-e por evitar confusion con li adjectives per -iv).

 

On ha anc proposit divider li paroles finient per du diferent
consonantes in du gruppes:

 

1/ ct, ft, lc, lf, lg, lm, lp, lt, ls, ns, ms, rb, rd, etc.

 

2/ dr, fl, mb, md, mf, rl, rv, sm, sl, tm, etc.

 

Li unesim liste, ancor bon pronunciabil, vell ne prender li -e final
durante que li duesim, plu aspri, vell sempre adjunter un. Ti solution
vell esser acceptabil si li memorie de chascun aprensor vell esser
capabil retener ti enumerationes quel ad-plu totmen ne es complet, e in
quel it vell esser desfacil ne far confusiones.

 

Un altri solution, proposit de un altri membre, deve esser anc signalat:

 

-59-

 

 

 

Adopter e solmen pos li duplic consonantes plursilabic. Talmen on vell
conservar li habitual scrition (anc in li adjectives): fals, cert, verd,
helm, cord(?), stamp. Noi tre bon comprende ti desire conservar li
habitual fisionomie del paroles occ. ma it es a remarcar que li
Radicarium directiv de E.W. scri verdi e ne verd, corde, stampa, e que
in hispan cert es scrit cierte. Do li distintion inter un e plur
síllabes ne vell adaptar se al naturalitá plu mult quam li altri regul
proposit.

 

Li procede del elision.

 

On ha objectet nos que tal regules es tro rigid pro que un finale
eufonic posse trovar se avan un parol comensante per un vocale ; un
facte a egardar. In consequentie it vell esser plu bon scrir in li
dictionarium ne facte, ni fact, ma fact(e), quo significa que on adjunte
o ne li -e secun li parol sequent. Talmen on evita li hiatus e in sam
témpor li acumulation de consonantes\...

 

Yo anc pensat in prim a ti solution del elision facultativ, it semblat
me ne practic. Li pruva es que li lingues natural usa it tre rarmen. In
francesi it existe solmen pos li articul : l\'article vice le article, e
ante rari paroles. Li altri lingues national usa anc it poc. In li
dominia del lingues international on conosse li l\' de Esperanto, quel
Zamenhof admisset ne quam medie eufonic, pro que it usa it ante
consonantes (de l\'mateno) ma quam un specie de articul contraet simil
al del e al de Ido e Occidental.

 

Si noi ne erra un sol LI, Ido, usat li formes alternativmen elidet o,
od, e, ed, a, ad, ma ti medie esset mult criticat, e con rason, de E de
Wahl e del Idistes self. It vell esser contra li spiritu de Occ.
introducter sur un larg scale li sistematic usation de e o i, secun li
contextu, e plu exactimen secun que li sequent parol comensa per un
vocale o ne. In rapid parlation on ne have li témpor questionar se esque
on deve in ti casu usar li elision o ne, e ti regul vell solmen
complicar li usation del lingue.

 

Li parentese.

 

On ha anc proposit indicar li e inter parenteses por marcar que it es
facultativ, e lassar líber su usation. Ti medie ha esset usat pluri
vezes ma ne sembla esser tre apreciat, nam it es un complication quel
solmen embarassa li novones pro que it ne da li securitá in li usation
del lingue. Pos quelc témpor on ne plu memora pos quel paroles existe li
e facultativ inter parenteses, e on deve sempre recurrer al auxilie de
un dictionarium, quo ne facilita li usation del lingue.

 

-60-

 
:::
