Cosmoglotta A 048 (may 1928)
============================

\

::: {#displaycontent}
COSMOGLOTTA\
Organ mensual del Association International Cosmoglotta\
\
Consacrat al developation, propaganda e aplication del Lingue
International Auxiliari Occidental\
\
Redaction e Administration: COSMOGLOTTA, Mauer bei Wien, Austria.
Abonnament annual: 7 ö. S = 1 doll. = 5,2 sv. fr = 4,2 RM = 33 čsl. K\
\
Annu VII -- May 1928 -- Nr. 48 (5)\
\
Contene: Futur evolution natural in li L. I., de E. de Wahl, pg. 69. --
Pedagogic valore de Occidental (Continuation e fine), de Dr. phil. K.
Schüppel, pg. 73. -- Finale del adjectives, de A. Z. Ramstedt, pg. 75.
-- Cronica, pg 78. -- Noticies, pg. 82. -- Altri »Mundlingues«, de E.
W., pg. 83. -- Occidental-Servicie, pg. 84.\
\
Futur evolution natural in li L. I.

 

Mult interlinguistes hant pensat atinget li final form del L. I., a quel
ili ha consacrat su labor, sempre denove fa li experientie, que ili deve
forjettar li amat antiqui form por un tut novi. Li max multes mem ne
posse far ti sacrificie e abandona totalmen li movement. Apartmen
drastic ti situation esset pos li ruina del Volapük, u del 10 -- 20.000
volapükistes, ne plu quam forsan 100 restat fidel al idé in su novi
form. Li salta de Volapük a Esperanto o Neutral esset tro grand e
ínacustomat. Ma plu adavan, li saltas deveni minu grand, poc a poc it es
solmen passus, e in fin presc ne es plu remarcabil.\
\
Ma li publica ne resona talmen. E por exemple nu che ruina de Ido quelc
mem eminent idistes desilusionat de Ido, tamen ne posse far li passu ad
Occidental, sive que ili ja es tro intoxicat per li ínnatural formes de
Ido, sive ili desfide, esque nu vermen Occidental es li final form del
L. I., do quant vezes ili deve ancor changear li sistema!\
\
To es un totalmen comprensibil psicologie. Ma plu li lingue deveni minu
artificial, minu arbitrari, plu stabil it deveni e tam minu coses va
esser changeat in it. Ma variar e mutar se it va naturalmen, sam quam
omni natural lingues nequande resta ínvariabil ma evolue constantmen.
Solmen li mutationes es gradual e in normal témpores presc ne
remarcabil. Ma in turbulant periodes aportant grand social mutationes
anc li

 

-70-

 

lingues natural comensa mutar se in plu rapid tempo. Noi omnes ha
experit li quasi catastrofal changes, a queles esset submisset nor
matrin lingues. Nov paroles sovente artificial havent orígine in
contractiones ex pluri paroles, p. ex. tcheka, Schupo, tut nov senses de
ja existent usat in un nov maniere, p. ex. poilu, sanction, ha invadet
nor lingues, nov manieres de expression etc, etc. Specialmen grand ti
changes esset in Russia e Germania, u li structura del vive ha
cardinalmen changeat se. Ma anc li lingue del boulevardes de Paris ha
talmen deviat del anteyan, que ne essente Parisan, it es presc
ínpossibil leer un modern novelle frances, proque on ne comprende plu li
nov parol o paralel sense del parol o mem del tot frase.\
\
Do anc li L. I. va changear, e anc Occidental ne es li final form de un
L. I., proque null lingue, solmen un mort quam latin, posse haver un
final form. Ma por nos, qui nu vole fundar se sur Occidental e propagar
it, it es necessi saver, quel mutationes va esser possibil in li lingue
durant su natural evolution.\
\
Ci yo deve far differentie inter 1) ínvoluntari instinctiv changes a
queles omni vivent lingues es submisset, e 2) voluntari introductet
conscientiosmen quam visibil ameliorationes o por escartar sentit
mancas. Li unesim specie nequi time, ma just li duesim, nam til nu li
mutationes in li lingues international ha esset precipue fat in ti
maniere. E tamen li unesim va luder in Occidental un mult plu grand e
decisiv role quam li duesim.\
\
Li forsan max visibil e expectabil es li ortografic reforma. E on vole
far it ja nu, parlante pri necessitá del tal nominat fonetic ortografie.
Yo ja tant vezes ha explicat li absurditá in se self de un tal
postulation, que yo ci ne va ancor un vez parlar pri it. Ma yo concede
que in futur it va venir e it es tande, quande li L. I. va esser parlat
partú quam duesim natural lingue, quel li infantes ja audi partú apu su
propri lingue, in li strad, in li scol, forsan che mult visitatores,
proque li trafic e comunication specialmen per aviatica e radio va
devenir un absolut altri quam on nu mem posse imaginar. It es, un
reforma ortografic va evenir tande, quande li lingue ne va esser
aprendet quam extran, ma quam un del lingues quotidian, o quam in landes
bilingual (con du lingues) u chascun ja del infantie parla ambi lingues.
Tande li etimologic coherentie sive va esser sentit instinctivmen, sive
ne esser sentit, ma li lingue parlat quam propri. E ti reform
ortografic-fonetic va esser sentit necessi ne ante quam

 

-71-

 

un tal va esser fat che li grand nationes. Nam si on es customat scrir
li commun international paroles in egal maniere che li majorité del
usantes, e to es li quar grand nationes AFDS, tande on ne senti li
necessitá haver un altri ortografie in li lingue international. Ma, yo
concede, un die it va venir, proque ja nu li nationalistic tendenties in
li singul popules sembla voler desproximar li lingues de Europa. On
posse dir que hodie it es li ultim momente trovar ancor alquicos comun e
general in li europan lingues, tam long quam existe homes queles ha
studiat latin, frances, angles e usa li paroles del alt spiritual
cultura. Quande li Nurmi-cultura va superar li altri scientic (e nor
yunité tendentia a it) tande introducter un commun L. I. va devenir sam
ínpossibil quam un tal inter frances e japanes, e tande un L. I. va
posser esser solmen ti del max potent, do probabilmen li lingue
anglesi.\
\
Do li reform ortografic va venir self si li extern conditiones va esser
favorabil, i. e. si li L. I. es ja parlat partú quam lingue vivent, e do
havente su propri fonetica e si li transscrition de ti fonetica ha
evocat un nov metode che li principal popules.\
\
Ultra ti change on va dever prender in calcul li change evocat per
necessi acurtation del parla, evocat del tempo e ritme del modern vive,
specialmen remarcabil in li ortografies frances e angles u mult lítteres
ha devenit mut. Do on va posser expectar un abolition del final vocales
e aproximation in ti relation al angles e german. Ja pro ti rason li
diferentiation grammatical, reservat al final vocales in Esperanto es un
medie antiprogressiv, impedient li evolution natural in li direction de
plu rapid parlada.\
\
Do in fine noi posse expectar un evolution del Occidental ad un form
simil a «etem» de Yushmánov, modelles de quel on posse leer in li jurnal
Kosmoglott. Probabilmen ti form va esser atinget al sam témpore con li
ortografic reform. Ma hodie ti statu, quasi chinesi, por nos europanes
ancor ne es usabil. Adplu it postula un absolut sintactic stabilisation
del órdine del paroles, do quelc special expedient por li modulation del
sense, forsan quelc special intonation, o altri medie, hodie ancor ne
imaginabil. Ma just pro to un tal evolution ne posse esser fat ja nu,
proque in li hodial statu li lingue vell esser tro ínclar e ínprecis,
quam on posse vider, leente li textes de sr Yushmánov in Kosmoglott.\
\
Ultra to in li témpore de introduction de un L. I. quel ancor es un
lingue extran, on deve afacilar ti introduction conservante

 

-72-

 

quant possibil un clar grammatic-etimologic structura. Just pro to tam
bon projectes quam ti de Lott e Dr. Molenaar ne posset obtener success,
e in contra just pro lor cristallin grammatic structura ha expandet se
tam admirabilmen Volapük e Esperanto. Queles nu posse esser ancor li
voluntari-arbitrari changes in Occidental? In li suffixes to ja es
ínpossibil proque lor signification ja es stabilisat in li usu
international. Do li sol dominia va esser li compensation de til nu usat
paroles per altris, do un process quel existe anc in chascun lingue
vivent, in introduction de nov sinonimic differenties, e elimination de
ínutil tales. Probabilmen on va anc stabilisar li nu un poc fluctuant
form e ortografie del paroles (p. ex. ca orthographie o ortografie etc,
ca thesis, these o tese, ca applicar o aplicar) ma forsan to va esser
ínpossibil, li témpore va monstrar. Quáncam p. ex. on have li obligatori
acusative in Espo, ma quant persones usa it regularimen? Li «Arbeiter
Esperantist» consacra 6 págines por explicar a su letores (laboreros
german) li rect usation del acusative.\
\
Do in general on va dever esser plu tolerant in un L. I. quam in un
national, ja proque on ne have li medies exercir un dictatura lingual,
quande it deveni proprietá de omni popules. E li academie futur, ancor
plu quam ti de Francia va dever esser caut, ne per prescrir qualmen on
deve parlar, ma registrante e expandente per radio etc li bon formes e
paroles usat e introductet. E specialmen in ti relation on posse
expectar un grand inrichament del lingue per nov paroles oriental
venient per se self che plu intim conexe del Occidente con li antiqui
oriental culturas indic e ost-asiatic. Ja li superficial conossentie ha
dat nos nov conceptiones quam karma, sansara, nirvana, tao, bushido
etc.\
\
Ma omni tal gradual micri changes absolutmen ne impedi li comprension e
in general on posse dir que in li form de Occidental li L. I. nu ha
finalmen trovat si ne un form final, quel es ínpossibil, quam mi ha
monstrat, ma un form absolut stabil, proque basat sur li fundament del
comun europan sentimente cultural. Va persister oscillationes ma ne plu
saltas!\
\
E. de Wahl.\
\
Li grandore del dangere mesura se per li absurditá del via por escapar.\
\
Paul Mongré.\
\
In li teatre del vive existe mult vermen tre mal plazzes. Ma li pezze
ludet es bon.\
\
Paul Mongré.\
\
-73-\
\
Pedagogic valore de Occidental.\
(Continuation e fine.)\
\
Li mund-lingue posse luder un rol in li geografic instruction, apartmen
in scoles ne-romanic. Quant mult nómines propri posse eclarar li
instructor e talmen crear sovente un intern vivent coherentie inter li
object e un parol sin carne e sangue. To excita li interesse infantin e
afacila li impression del memorativ materiale.\
\
Quelc arbitrarimen selectet exemples mey exposir lu dit. Li Cap
(promontorie) Tribulation in Australia da nos un convenient ocasion
racontar li accidente del capitan Cook, surprisant li audaciosi
navigator durant su mund-viage, quande il seglat along ti desert-coste.
Li nómine Agulhas clarmen indica li exteriori form del max sudic punctu
de Africa quam it presentat se al portugalesi decovritores.\
\
Li insules de Cap Verde e li Sunda-insul Flores fa divinar un poc pri li
paradisic clima. Li Sunda-insul Timor ha fixat li unesim traviventie
quel hat ta li decovritores. Li traduction de Rhodesia resulta «land de
Rhodes», li famosi anglesi rey de diamantes (cp. anc Pretoria,
Columbia). In America li fantasie del scoleros es apartmen vivaci
animat. Lor spiritual ocul vide li Rocky Mountains, inspirant terrore e
samtemporalmen majestosi sublimitá. Li tal-nominat nave-sepultoria Sable
Island memora nos pri li índescribil tormentes de sitie del ínfelici
naufrageates. Vera Cruz, San Salvador pruva distinctmen qual important
parte havet li catolic eclesie in li unesim aventurosi expeditiones del
hispan «conquistadores».\
\
Li simplic nómines: Costa Rica, Valparaiso, Buenos Aires, Montevideo,
Selvas, raconta plu quam un bonstilisat discurs del instructor pri li
geografie de Sud-America posse dar.\
\
Ma per ti ci expositiones noi ja ínintentet e ínvoluntarimen transglissa
in li region del etimologie. Per su etimologic structura Occ factmen sta
plu alt quam omni anteyan auxiliari lingues international e fa it un
instrument de unic educativ valore.\
\
Noi possede un cert quantità de paroles ye queles inhere tant mult
historic contenida que li sentiment de pietá contra nor antecessores
despermisse nos mutar e translater les sin pesant motives. Ili deve
restar sacrosant anc in li mundolingue. In ultra lor exterior form ne
deve esser transformat pro li etimologic

 

-74-

 

transparentie. Quelcvez mem li ultim es retuchandi u it ha pallet.\
\
Qual abundantie de idés apari avan nor ánime che li patinat paroles:
«imperator» o «tribun». Li expression: «renascentie» di que li antica ne
morit pos li perition del «imperium romanum». Li long serie del religios
paroles p. e. Vulgata, Excomunication, Transsubstantiation, Reformation,
Predestination, Puritanisme, Concordat, Ultramontan monstra li firm
conexe del europan historie con li religion de Cristus, quam educator a
homanité. In li epoca quel porta li etiquette: «Absolutisme,
Mercantilisme» es plantat li seme por li ultim du secules. Li brilliant
tri-astre: «Libertá, Egalitá, Fraternitá» prelude li nov-epoca e es
circumvestit per un tam solemni nimbe por omni democrat, quam li
paroles: «proletariatu, expropriar» es por li socialist.\
\
Ex li region del arte noi cita: Pietà (Michel Angelo), La Bella
(Tizian), Melancholia (Dürer), (H)Eroica, Missa solemni(s), Appassionata
(Beethoven), Undine (Lortzing).\
\
Nor Occ subtene li signification del finitiones «-o» e «-a» por marcar
li sexu in mult prenómines p. e. Clara, Anna, Mario, Antonio, Portia
(Shakespeare), Hugo, Cuno. Li disciples es astonat audiente que li parol
»Martin« gusta alquant ye guerre malgré Sant Martin e Martin Luther e
que Cristian significa nullcos altri quam «alcun qui appartene a su
Salvator Jesu Cristo».\
\
Li grammatical terminologie es specific Occidental e comun a omni
popules europan. Noi vole esser mersiosi que noi ne plu besona ofertar
al scoleros índigestibil parol-materiale, ma posse interpretar e
regularmen derivar les tal misteriosi e esoteric términos quam p. e.
nominativ, genitiv, singulare, activ, substantive, preposition, casu(s),
plusquamperfect, possessiv etc. Sammen noi procede in li matematica
concernente paroles quam: multiplicar, divisor, ordinate, minuend,
diferential-calculada. In li instruction de fisica e chimie es valorosi
li sequent etimos: static, calorie, reflector, potential, afinitá,
valentie.\
\
Ma lass nos totmen abstraer del singul aprensiv disciplines e solmen
prender in calcul li general profite. Tande omni justmen judicant hom va
aconosser li íncontestabil facte, que li miriades de extran paroles per
Occ deveni li spiritual proprietá del apprendentes. Li magic baston de
nor lingue insoffla novi vive in tal conosset expressiones quam:
spin-at, lapid-ar,

 

-75-

 

inter-esse, sold-at, rehabil-it-ar, gran-at, gran-it, firma, mor-al,
in-sinu-ar, loco-mot-iv-e, con-dol-ent-ie, tri-vi-al, fil-i-gran,
macul-at-ur, blocc-ade.\
\
Altri paroles queles per long circulation esset desfaciat e pallet quasi
quam antiqui monetes, es denov usat pos purification e politura. On mey
regardar p. e. inviar (F. envoyer), simplic (F. simple), inbarcar (to
embark), ínamico (A. enemy).\
\
Un ulterior exemple mey pruvar que li instructor posse demonstrar
linguistic leges. Li mutation de parol-signification tam domina li
mund-lingue Occ, quam li organicmen crescet lingues national; nam Occ
solmen forma li natural elongation e continuation del alt-europan
idiomas.\
\
Li nascentie del articul strax fat possibil li substantivation de mult
primitiv adjectives. Li psicologo vell dir que li objectes esset
caracterisat secun un frappant qualitá. On posse excellentmen observar
to in Occ p. e. gener-al e li generale, sammen bocc-al, sign-al,
pais-an, missiv(e), apparat, intendant.\
\
Un altri specie de significativ mutation incontra nos p. e. in
«direction», u on constata li extension del action al persones, al
concretisation. In «registratura» e «comandantura» li signification del
resultat change se in li loc, u li concernent action evente.\
\
Un altri linguistic fenomen es li «assimilation» quel basa sur li
fisiologie de nor organes de articulation. Anc ci Occ livera tre
instructiv materiale p. e. con-responder: corresponder, in-luminar:
iluminar, ex-fortiar: efortiar, ob-posir: op-posir, ad-cessibil:
accessibil, ad-fini: afini.\
\
Ti ci allusiones e directives pri un eventual scientific explotation de
Occ per un habil instructor mey suficer tant plu que tal docentie es
solmen efectuabil in medial scoles.\
\
Ye li fine li idé veni in nor mente que hodie on audi li plende del
látere del filologos que li instruction del latin in li curs del témpore
es condamnat al morte. Yo crede que ti ci timore nequalmen es
ínjustificat, ma it vell esser un ínpardonabil erra conjecter que it
totmen desapari. Li necessitá conservar to quo es ancor efectiv del
antiquitá, fortia nos serchar pri un equivalent compensa e noi trova it
in Occ.\
\
Per it li «eterni Roma» quam un ayunat splendid avie Phenix denove leva
se ex li cindre por superviver nor epoca «in multos annos».\
\
Dr. phil. K. Schüppel.\
\
Veritás es mult plu criticat quam menties.\
\
0. W.\
\
-76-\
\
Finale del adjectives.

 

In Esperanto e su imitationes on trova obligatori finales por li
parol-classes, talmen que p. ex. omni adjectives deve finir per -a. On
ha volet regardar ti arbitrari prescrite quam alquo excellent e
meritosi, e attaccat per critica, on ha penat defender ti finale quam
alquo natural e international. Forsan it pro to have su interesse
investigar, qualmen sta li afere.\
\
Unesimmen noi constata, que li lingues de Europa ne conosse obligatori
special signes por cert parol-classes, p. ex. substantives e adjectives.
Li lingue latin, quel reflecte li original statu conosse formalmen
solmen «nomina», e on posse distinter un parol quam adjective solmen
secun su sintactic position. Si in modern lingues adjectives sta quam
substantives, ili recive articul: «tu es impertinent» (adj.), «tu es un
impertinent» (subst.), o li signe de plurale: «li riches e li povres»
(subst.), A. «the black people» (adj.), ma «the blacks» (subst.).\
\
Si noi trova un vocal in li fine del adjective ti posse esser: 1) un
tematic vocale, 2) un finale de flexion o 3) un sufixe.\
\
Quo concerne li tematic vocales on deve observar, que ili ne es specific
adjectivic, ma trova se anc che li substantives. Si noi prende li latin
parol «bona», li finale -a ne posse esser regardat quam li formal
caracteristicum por li adjectives. Li sam -a noi trova p. ex. in li
Substantive «mensa». It indica solmen, que ambi paroles have -a quam
tematic vocal por li flexion. Esque ili es adjectives o substantives es
possibil saver solmen de lor signification o sintactic position. Proque
li a-temas es regularimen feminin, ne solmen in li latin e romanic
lingues, ma originalmen in omni aric lingues, ti a ha esset comprendet
partú quam formal caracteristicum por li feminines. Li corelate es o,
quel pro to ha recivet masculin sense. Li o- e a-temas trova se quam
fratres e sestras, talmen que a bono corresponde bona, a deo --- dea,
lupo --- lupa, etc. Si alqui vell referer a ti tematic vocale a quam li
natural finale por li adjectives, un altri hom vell con li sam jure
postular o. Ma ni -o ni -a es in alcun lingue signes por classes de
paroles.\
\
Ma inter nominal temas noi trova in li aric lingues un grand númere de
temas finient per -i, queles es neutral pri lor grammatic génere. It es
remarcabil, que noi trova inter ili un grand númere de adjectives, ne
solmen primari ma anc derivat: omni-s, svavi-s, brevi-s, amabili-s,
amanti-s, etc. In li latin

 

-77-

 

omni adjectives finient per li suffixes -aci, -bili, -ili, -ali, -ari,
-ensi, -ori, -nti, etc. esset i-temas, e quo es gravissim por nos, un
masse de ili es international paroles. Ti -i es ancor plu o minu visibil
in li international paroles, specialmen in abstract substantives,
derivat de ti i-temas: F speciali-té, A brevi-ty, D Quali-tät, etc. Un
grav factor es to, que anc li o- e a-temas ha viceat su propri tematic
vocales per i ante li sam sufixes: ples comparar grec neo-tés, ma latin
novi-tas, malgré novo, nova. Noi have uniformitá de un form, quo da nos
li adjective uniformi. Noi have adplu clari-ficar, veri-ficar, etc.
monstrant quam victorios ha esset li micri i. Esque to ne es quasi un
indica de fingre del historie? Li analogie ha ludet su rol, ma anc li
hesita del lingue inter novotas o novatas.\
\
Si secun ti regul du i:s vell star ante li suffix -tá, li duesim -i es
changeat a -e: varie-tá, proprie-tá, pie-tá, etc. e noi per to recive un
gruppe de international adjectives finient per -e: varie, proprie, pie,
etc.\
\
Si noi tracta li finales de flexion, noi vide un multicolori carte de
different finales. Ma proque noi opine, que un flexion del adjectives in
li international lingue ni es conform al stadie de evolution del
progresset europan lingues e ni posse esser justificat pro teoretic
considerationes, noi ne posse atribuer importantie a flexional vocales.
Ma proque on ha referet al finale -a del adjectives in li svedi lingue,
in defense del finale -a de Esperanto, noi deve dir, que li -a in p.
ex.: den goda mannen = li bon mann, indica solmen li definit forme pro
congruentie con li definit forme del substantive, quo es visibil de: en
god man --- un bon mann, u ti finale -a ne trova se. On ne deve prender
un element de un parol e atribuer a it un arbitrari rol, sin har
controlat li ver function de ti finale.\
\
Si noi torna nor attention al suffixes, noi es frappat per li abundantie
de i quam vocale in li adjectivic suffixes, u it sembla har esset
victoriant in different lingues e durant different témpores. Noi have
per ex. in li latin sufixes quam -ic, -in, -im, -iv, -id, -il, -it,
-isc, -bil, etc., in li germanic: -lich, -lig, -ly, -ig, -y, -isch,
-ish, etc., in li slavic -ik, -in, -iv, -isk, etc. De special interesse
es li sufixe L -ic, D -ig, A -y. Desde protoaric témpores ti -ic
(originalmen li tematic vocale i c) ha esset translocat a omni temas: L
bellicus in vice de bellocus, Gr nymphicos in vice de nymphacos, L
unicus ma uno- e slavic inoku, D einig ma Got. ainahs, A stony ma Got.
stainahs, etc. Ti sufixe, quel in li angles e scandinavic lingues nu es
pronunciat

 

-78-

 

solmen -i, es tá tre vivent, productiv: A might --- mighty, storm ---
stormy. Sv mod --- modig, D Kraft --- kräftig.\
\
Ma anc in li max antiqui lingues aric noi trova i quam adjectivic
element formant: comp. latin subst. patre-m e adj. patri-us, slavic
subst. uchenic e adj. uchenici, etc.\
\
Si noi resuma quo noi mentionat supra, specialmen pri li rol del tematic
e suffixal -i, noi deve aconosser, que si alcun vocale ha esset usat, in
passat e present témpore, por caracterisar li adjective, ti vocale es
-i. E pro to it have li max grand jure por un tal function anc in li
lingue international. Ma it es un altri question, in quel extension it
deve esser usat. Corectmen it es usat in Occidental solmen pro eufonic
motives (omni, altri, aspri) o pro li pronunciation (audaci, mordaci) o
pro distintion de simil paroles (imperator, imperatori). In altri casus
it es omisset.\
\
A. Z. Ramstedt.\
\
Cronica.\
In Angers, Francia, Ing. Thibault, director del hidro-distribution, fat
li 5esim marte, in li populari universitá, un discurs pri li question
del L. I. Pos descrir li evolution tra Volapük, Esperanto e Ido, il
monstrat que Occidental es sur li rect via al ideal mundolingue pro que
su base ne es artificial, ma li lingues vivent. Li local jurnales
raportat pri ti convenida.\
\
In Paris, li 26esim marte, evenit un controverse pri li L. I. in li
individualistic gruppe l\'en-dehors. On save que E. Armand, director del
jurnal del sam nómine, es un fervent amic de nor movement. Il apertet li
discussion in tre objectiv maniere. De Guesnet respondet e dit que li L.
I. deve abandonar max mult li artificialitá por internationalitá maximal
tam in li vocabularium quam in grammatica e derivation, e explicat pro
quo il devenit Occidentalist. Papillon, in nómine del idistes critica
assertet ínregularitás de Occ, e dit que Ido es sempre perfectibil. Un
Esperantist repetit li customat coses: Esperanto es un fact, li unic L.
I. etc, e monstrat un absolut íncompetentie pri li tot question. Du o
tri altri persones prende part in li discussion u, denove, li publica
concludet que Esperanto es un nov religion.\
\
Inter li max recent adhesiones a Occ. noi remarca con plesur li old
pionero, ex-espist e idist, pensionat director de scole, Félicien
Sonnier in Les Abrets, Isère e del jun electric ingeniero

 

-79-

 

G. Véger, ex-delegat del S. I. F. in Saumur, nu in St. Clément des
Levées (Maine et Loire). Noi regreta saver que nor coidealist H.
Senigallia, Marseille, ha cessat su mundolinguistic activitá durant plur
mensus, pro grav maladie. Il mey accepter nor sinceri augures de
reconvalescentie.\
\
L. M. de G.\
\
Sr de Guesnet, Occidental Buró, 83 Rue Rochechouart, Paris IX, editet un
propagandic folliette in frances con comparativ textus. (Precie 100
exemplares, franco, 5 frances franc in Francia, 6 fr. fr extra
Francia.)\
\
---x---\
\
Li convenidas semanal del Occidental-Societé Parchim (Germania) es
sempre bon visitat. Du discurses in Occidental: 22 februar: Li filosofie
de René Descartes, 28 marte: Albrecht Dürer, li pictor e su ovre. ---
Nor fervent propagandist sr Lübeck labora por nor lingue in li vicin
cités.\
\
K. S.\
\
Nor colaborator senior Dr Mell, consiliero del guvernia, publicat in nr
III/3 del academic jurnal «Mitteilungen der Vereinigung der Freunde des
Fridericianums in Rudolstadt», Thüringen (Germania), sub titul «Auf dem
Wege zu einer europäischen Hilfssprache» (Sur li via a un europan lingue
auxiliari) un modellic articul propagativ por nor lingue, con textus
comparativ in Esperanto e Occidental.\
\
«Le Combat», Flémalle-Grande (Belgia), marte, e «l'en de-hors», Orléans
(Francia), marte, raporta pri li frances propaganda-brochura de L. M. de
Guesnet «L' Occidental, langue d'intercomprehension immédiate».\
\
«Deutsche Kurzschrift», Duisburg (Germania), marte, recensente PANSCRIT,
Occidental adaptation de stenografie Scheithauer, raporta pri nor
lingue.\
\
Jean-Pierre Liausu, sub titul «Cosmoglotta» in «Comaedia», 4 marte, scri
pri Occidental, quel il compara al artificial lingues Ido e Esperanto.
Su explicationes relatent e pri li rol historic del lingue frances etc,
monstra que il visibilmen ne ha leet nor publicationes.\
\
E. P.\
\
Profesor Christaller, membre del Esperanto-Academie, prende li parole in
li rubrica «Ni kaj la aliaj», nr 9 e 10 de «Heroldo de Esperanto». -- Il
constata que malgré li grand pretensiones e reclame con quel intrat in
concurrentie Ido e anc altri mundlingues, Esperanto marchat tranquilmen
su via e sempre crescet, durante que li altris pos quelc témpore morit.
Nu anc Ido es morient. (Ma prof. Chr. ne dí pro quo to ha evenit: ne per

 

-80-

 

se self, ma pro aparition de Occidental). Il cita quelc Idistes queles
revenit denov a Esperanto: seniores L. E. Meier, Ed. Wenk e Ward
Nichols. Omni tri justifica su retorna a Esperanto, per li sempre
continuat reformas in Ido. --- Il dí que anc li «judas al Zamenhof» ha
profetisat li ruina de Esperanto pos 5 annus, ma ... nu Ido self ha
atinget ti fate. --- On posse astonar que sr Chr. pensa que Esperantida
de sr de Saussure posse esser apt quam base de reformes in Esperanto, si
alcun sufficent potent organisation vell soluer li afere. --- Pri to noi
dubita fortmen. Un ínpartial organisation nequande va prender
Esperantida quam base. --- Li duesim parte del articul, in nr 10, es
consacrat al critica de Occidental. Ti parte es debil, proque prof. Chr.
visibilmen ne conosse li structura de Occidental e solmen ha leet quelc
numerós de Cosmoglotta. Por exemple il qualifica li parol «holigan» quam
íncomprensibil. Nu ti parol, originalmen angles, es conosset mem a omni
russ ovrero! Do it have li max grand internationalitá possibil. --- Sr.
Chr. sublinea li facte que Esperanto ja ha monstrat su aptitá por omni
relationes, durante que Occidental to ne ancor ha fat, e pro to il
considera it ínprudent adopter tal sistema ante haver tal certitá. ---
Si to vell esser rect, li tenentie de prof. Chr. vell esser justificat.
Ma li multissim enunciationes de conosset scientistes pri li ínusabilitá
de Esperanto quam lingue de scientie, sta in contradiction a ti
assertion. --- Il emfasa que quáncam Cosmoglotta appari ja li settesim
annu, il nequande ha audit parlar pri Occidental. To es tre possibil.
Til nu on presc ne ha fat propagande in li grand publica ma solmen
discusset in cert interlinguistic circules! Tant plu remarcabil es li nu
ja atinget resultate, sin manuales ni lexicos national-Occidental. -- In
omni casu anc li ton de ti ci articul es tranquil e digni. Noi espera
que pos fundamental conossentie del principies de Occidental anc sr
prof. Christaller va convicter se pri su superioritá.\
\
J. P.\
\
In «Heroldo de Esperanto», nr 14, in su articul pri li Esperanto-styl
Dr. L. Dreher tucha Occidental e scri: «Occidental basa se solmen sur
national-lingual pret gigant-lexico plu minu international che ...
universitatanes e professores de lingues ... Malgré omnicos ti lingues
es por nos un instruction que on ne posse tro ex-relar un lingue ... del
europan spiritu.» Pro to il recomanda al Esperantistes li europan stil.\
\
Sub titul «UEA kaj ni» «Heroldo de E.» in nr 13 defende se contra
ínloyalitá, e di que ja ante quelc annus ha evenit transactiones

 

-81-

 

inter eminent representantes de Esperanto e altri projectes. Il cita
inter li participantes Dr. E. Privat, Sra. Morris, E. de Wahl, Dr.
Auerbach e altris, e regreta que ti transactiones ha ductet a null
resultates.\
\
Dr. Axel Wästerland.\
\
In «Esperanto» nr 330 Dr. Edmond Privat consilia atinger que in
congresses (ne in Esperantistic ma general) on mey haver Esperanto quam
sol lingue de traduction por talmen un poc afacilar li deliberationes.
Ye ti ocasion il mentiona li experienties fat in li conferentie pri
pacific education in Praha, quel ha causat alquant brue in international
circules. Nu, on save tre bon que ti conferentie esset organisat e
preparat per li Esperantistes, do esset in grand parte bluff por li
invitat ne-espistes, qui esset in strict minorité! Tamen on posse
demonstrar multcos, e forsan li idé far omni traductiones solmen in un
lingue, es tre practic. In general it vell esser max practic traducter
in li lingue national del land u eveni li congress, nam sempre li
majorité del congressantes apartene al habitantes local; o un lingue
conosset de omni inhabitantes, p. ex. angles in li dominia britannic,
russ in omni anteyan russian territorias, german in li anteyan
territorias austro-german e altri central Europa e Scandinavia, frances
in li sud e west de Europa, hispan in sud-America (anc Brasil) etc. Ma
si li congress junte persones de academic professiones, tande li max
simplic vell esser traduction in Occidental, quel, quam ha monstrat
plurannual usation sin manuale, sin lexico, es ínmediatmen comprensibil
a omni hom de occidental civilisation.\
\
J. P.\
\
In li oficial organ de U. E. A., «Esperanto», editet in Geneva, on
remarca in nr 330 denove divers erras contra grammatica, queles on ne
posse explicar quam «print»-erras. P. ex. 27 (3) «... Klubo de la
duelantoj (Duelling club) kiu ne akceptis membron ne mortiginte homon en
duelo». It deve esser «mortigintan», proque ti parol relate al parol
«membro» e ne al «Klubo» ... pag. 33 (9) «... oni pagis al li 100.000
dolarojn por oleofonto trovighinta en sia absolute malzorgita farmo». It
deve esser lia, proque sia relate solmen al subjecte del frase, do ci al
parol «oni», quo ya ne es li sense. On vide do, que li metode de
Occidental, quel ne postula tal fin diferentiation, ne trovat in li
central- e occidental-europan lingues, es plu facil e ne causa ínutil
lingual erras, queles trova se ancor nu in li 24-esim annu de edition de
ti official jurnal. --- Yo deve constatar que printerras yo presc ne ha
trovat in ti cuidosimen editet periodic.\
\
-82-

 

In nr 328 de «Esperanto» sr Privat parla pri li idé de Julio Baghy, quel
proposi que al die de nascentie de Zamenhof chascun esperantist mey
comprar un libre por avansar li cose de Esperanto. In li articul il di:
«Yo ha recivet de quelc de nor max bon autores e editores epistules quel
da a pensar. Un de ili vendi 100 000 libres de aprension e solmen 300
novelles». --- To es vermen tre interessant e it ilustra max bon li fals
via in quel marcha Espo. Do existe tant persones interessat pri li idé
de un lingue international. To es vermen un fact extrem injoyant. Ma li
effecte final es anihilant por Espo. Do de 100 000 interessat solmen
maximum 300 (un parte ya es comprat del antiqui fidel adherentes) pos
examination del unesim manuale trova interesse por continuar su studies!
Ci es li ver judicie del publica pri Esperanto e ne li oficial
resolutiones in congresses pri acceptation de Espo, proque li sufocant
majorité ne conosse Espo e vota solmen por li idé del lingue
international. Plu bass in li sam articul noi trova un altri interessant
passage. «Quant persones in li actual esperantistic generation lee li
admirabil traductiones de Zamenhof?» (supposit es li Bible, ovres de
Shakespeare e altri corifés del litteratura.). To monstra li fals
tactica del Espo-moventie. Vermen qui va leer coses tam mult traductet
quam li supra citat. Chascun sive ja ha leet les sive posse leer les in
su propri lingue. Do ili ne have interesse, e li poc original ovres
«litterari» in Espo es de minor valore. Pro to on ne lee li Espo-ovres.
De un látere manca li actualitá e alt standard, e de altri látere letura
sensational, apt por li grand majorité del «Esperanto-popul». To causa
li stagnation del productet «litteratura». Ma on ne posse remediar ti
statu. Por actual altqualitativ scientic letura manca li suficent
publica, e por li altris manca li autores. Certmen Espo possede pluri
fort talentes e stilistes specialmen in li poesie (Deviatnin, Kofman,
Baghy, etc) ma ne por ti sferes queles max mult interessa li homes.\
\
E. W.\
\
Noticies.

 

Rectificationes: Nr 44, pg. 1, lin. 5: ples leer: exvicepresidente vice:
expresidente. Nr 47, pg. 54, lin. 14: suppresser li ultim li, lin. 17:
leer quam vice guam.\
\
Index 1927, pg. 3: ples leer: Li articul li de : A. Z. Ramstedt vice: E.
de Wahl.\
\
-83-\
\
Altri »Mundlingues«.\
In nr 43 de Cosmoglotta esset curtmen referet pri li sistema «Cosman».
Noi recive del autor un rectification scrit in Cosman, quel noi
reproducte ci con un response del referent sr de Wahl. Forsan li letores
va comprender alquicos in li textu. Noi ne ha posset comprender
omnicos.\
\
Red.\
\
Cosman?\
(scrit in Cosman).\
\
Id es necessi ant-vordan a de unrecti presentation, fat in nr 43 of
«Cosmoglotta» ob «Cosman». Id sey indulged, qui tar it sta medi inter
mai(or)-min(or) arbitrial projectes! Ma, percepey self, leytoros, qua
Cosman es sat estandibl e sat Europan o non! Qui Cosman ha maior
central-europan e minor sol-westeuropan caracter, ce non damnaja (scoda)
su Europanita! Mix-vocabuls, som on reproca uns, on find in sam gradu ac
in moderni, yam in novromanic lingues. De coexistentse of Asian (Chinesi
con super 400 million, Hind con super 200 million) consonantses e
comunvocabuls, fa fixer e min vacillant el Europan vocabuls in si self;
ed ulter coll Asiani Europanitá, noi ad-opted coll simpl avantajes, so
fa el lingue béller, fluénter e neutráler! Nu alqui rectifat exemples:
«bay» (Deut., Engl., Hind) es null are as Occ: che; «hia» (Ch. e Deut)
es = ad-sub; «lie» (Ch., Ar. deut: um Willen) = in afere ... «mo» es
quasi parlati question-signe!; «jen» = homos tu-diali, i mot verly
inter-continental. Sam: «bue» (non: bul, qual on scrid) es Ch, D, E,
sustenet par r (uss) e h (ind); «yet» = Ch E, ac R; ster: aster es H.,
«ed» D. E; «i» es undefinat articul! Niquan Cosman had i «conjugation of
verbe: es», ma unly generali pro exterordinari, poetic e novelisti use.
Finly yo protesta conter de liveration of «exemple del lingue» extracant
i torso of i novelisti probe-frase. Certym de tre estimat criticanto,
quel il self say, ha criticad i poc superficial, vey manque of studiade
del tro concis Cosman-broshure. Ma just veyque Occidental ed Cosman es
non lontan dil cil, li muss in reciproc tolerantse per-finan si self e
progressan in mundanitá e neutralitá, ane scode for de aprend-facilitá e
bellitá ja atinat!\
\
K. Milner.\
\
Response: Sr M. nega que existe arbitrari «mix-vocabuls»: nu, un de ili
es citat in nor referate: «ye» = ancor, secun li autor es A e R. Angles
it es «yet« e Russ «yeshtcho»! Li conjugation del verb «es» es prendet
del brochura. Si miscomprenses deveni, to es possibil, proque li letor
va consentir, que on ne posse comprender omnicos in un brochura scrit in
ti lingue. Li proteste contra li monstrat exemple del lingue es van,
proque it es prendet litteralmen del brochura. Si li exemple es
misguidant, li autor ne devet posir it in su libre, ma vicear it per un
altri plu bon. Li sol coses queles on posse conceder es du printerras
(«de» por «che», e «bul» por «bu»). Ma yo deve protestar contra
expression «ínrect presentation» si on monstra li debil flancas.
Specialmen interessant it vell esser audir judicies de orientales pri
Cosman. Ca ili aproba un tal lingue o prefere un pur europan.\
\
E. W.\
\
-84-\
\
Occidental-Servicie.\
Conditiones de participation: secun Cosmoglotta nr 46, pag 51.\
\
Abbreviationes: A angles, D german, Esp Esperanto, F frances, Ho
hollandes, I italian, L latin, L. I. lingue international, LsF Latino
sine flexione (Interlingua), Occ Occidental, P portugales, R russ, S
hispan, S v sved.\
\
SCHOIKO, Dr. Coelestin, director del education-institute e professor in
gimnasie de Stift Melk, Austria; (D, A, F, I, S, Occ, Esp); general
corespondentie, anc con persones queles vole misser lor filies por
education in nor gimnasie; responde sempre.\
\
HAMMAR, Bengt, cand. med., Bergsgatan 2, Stockholm, Svedia; (Ido, Occ,
Sv, D, A, F, S); secun possibilitá da turistic informationes e auxilia
turistes in Svedia.\
\
FINK, Peter Heinrich, Burgstr. 60a, Heimbach-Weis, Rhld., Germania;
(romanic, germanic, Occ, Ido, LsF); exchange de postcartes illustrat,
idés etc; sempre responde.\
\
VOŽENÍLEK, Jaroslav, Student, 18 annus; Klejnovská ul. č. 222, Chrudim,
Tchecoslovacia; (Occ, Esp, A); Occ-stenografie, exchangea postmarcas,
postcartes ilustrat.\
\
CASPERS, W., Apartado 1900, Lima, Perú; (Occ, Ido, D, A, F, S, Ho);
corresponde pri mundolingue, agricultura tropical, economie, societá,
sexualisme, nudism etc; da desirat informationes secun possibilitá; ne
colecte postmarcas ni postcartes; ne accepta response-cupones.\
\
JEZIERSKI, prof. Dr. Wieslaw de, lector in Universitate, Twardowskiego
82, Krakow 11 (Debniki), Polonia; (A, F, D, Esp, Ido, Occ, LsF etc);
corresp. pri solution scientific del problema de L. I.\
\
BYLSMA, Henk, chimico-publicist, Postbus 54, Utrecht, Holland; (Ido,
Occ, LsF); coresponde pri folklore, sfragistica, heraldica,
naturscientie.\
\
MOESS, Eugen, Grinzinger Allee 7/29, Wien XIX/1, Austria; (Occ); colecte
bell postcartes illustrat; da omni informationes pri Austria e Hungaria;
coresponde pri interlinguistica e altri temas cultural (anc con damas).\
\
THODOROFF, Angel, officiario, str. general Skobelev 128, Plovdiv,
Bulgaria; (Ido, Esp, Occ); corresp. pri problema mundlingual,
litteratura, biciclisme, vegetarisme.\
\
NAUAVALI, Romesh Chaudra M., C. P. Tank, Road Ram-Bag, Bombay, India:
(A, F, Occ); general corespondentie.\
\
Eigentümer, Herausgeber u. Verleger: Gesellschaft Cosmoglotta, Mauer bei
Wien, Verantwortlicher Schriftleiter: Ing. E. Pigal, Liesing bei Wien.
Druck: Milan Nedvídek, Tábor.
:::
