Cosmoglotta B 026 (sep 1941)
============================

\

::: {#displaycontent}
Oficial organ mensual del Occidental-Union 

 

Redaction e Administration :

 

INSTITUTE OCCIDENTAL, CHAPELLE (Vaud), SVISSIA

 

Serie B, poligrafat. Septembre 1941 - Nr.26(1)

 

 

 

A NOR LETORES!

 

 

 

Desde li ultim numeró de Cosmoglotta, Nr.128 del serie A, quel aparit
con tarde in comense del annu 1940, nor revúe ne ha dat signe de vive.
It es nor deve explicar ti silentie, quel nor car letores va certmen
comprender sin desfacilitá.

 

Li guerre impedit presc omni relationes con nor extran colaboratores tam
plu quam solmen cert lingues es admisset in li lettres; mem in Svissia
nor ordinari auxiliatores, pro mult altri personal obligationes, ne vell
har posset colaborar; tande li equip redactional esset completmen
desorganisat. Adplu, del vis-punctu material, li inpossibilitá obtener
li payament del abonnamentes del max grand parte del europan landes
esset un impediment financiari quel fortiat nos suspender li edition de
nor car revúe.

 

Hodie, pos har profundmen studiat li situation, noi decidet far
re-aparir nor revúe. Comprensibilmen, to es un revuette de guerre con
restrictet númer de págines poligrafat. Noi tamen espera far aparir it
chascun mensu, nam to es necessi si noi vole mantener vivid nor
relationes con omni coidealistes.

 

 

 

Nul abonnament es fixat; it es voluntari, pro pro que noi save que li
conditiones de vive es desfacil por multes. Tamen, noi crede que chascun
occidentalist va far un efortie, micri o grand, secun su personal
situation, por far viver nor revúe durant ti desfacil témpor. Mem micri
summar, inviat chascun mensu, regularimen, va permisser nos financiar su
edition e in plu permisser comprar li necessi materiale por li
preparation del lexicos e del manuales per un stab de sviss
colaboratores, queles benevolet interprender ti enormissim labores sub
lor propri responsabilitá.

 

 

 

Pro to, con chascun numeró de nor revuette, noi va junter un bulletin de
versament a nor postchec-contos; noi firmmen espera que talmen li
solidaritá va manifestar se, in un témpor u solmen li neutral landes
posse ancor laborar por un alt ideal, quel es por noi, occidentalistes,
li adoption de un L.I., ti tecnic medie de interrelation tam necessi
quam li printería o li radio.

 

 

 

Letor !

 

Esque tu vole auxiliar nos ?

 

Redaction e Administration

 

 

 

N.B. Noi va publicar in chascun numeró li liste del summar recivet.

 

 

 

QUALMEN PROPAGAR OCCIDENTAL ?

 

Ti question ja esset posit in nor nr. 24 de Cosmoglotta B. Noi peti nor
letores presentar al Institute Occidental in Chapelle lor idés,
experimentes, suggestiones, planes, studies. Por esser prendet in
consideration, li projectetes deve esser realisabil e ne solmen teoric.
Anc li láter financial deve star profundmen examinat e basat sur secur
statisticas in li dominia concernet. Li Institute Occidental reserva se
plen jure utilisar o ne li suggestiones o planes recivet.

 

Do, car coidealistes, al labore !

 

 

 

Prospect por adjunter in lettre, li pezze 2 c.

 

 

 

LI ORTOGRAFIC QUESTION

 

Noi vive nu in un historic epoca, caracterisat per ruina de mult antiqui
heredat customes e opiniones. Noi vide un economic, tecnic e politic
revolution e transformation del munde, specialmen un sempre nascent fort
ultra-nationalisme mem in mult micri popules, queles nu elimina in lor
lingues mult international paroles e usa nov propri national formes e
novicreationes.

 

 

 

To naturalmen diminue li chances del idé de un international lingue in
un munde in quel omnicos international es proscrit. Ma pro que li
comunication inter li popules es plu necessi quam unquande antey, pro li
divers crud materiales e samli fin tecnic industries, it va esser
necessi studiar plu e plu nov lingues. To es un labor ínproductiv e
ultra to mem dangerosi just por li national lingue self. Do un die, just
pro li nationalism, li san rason va ducter li homanité a un lingue
neutral, ne de ti o altri potent nation. Ma li situation self in mult va
har changeat se. Mult international paroles de yer, ja hodie e deman ne
va plu esser international e samli lor ortografie, pro que li popules
plu e plu adapta li scrition de ti paroles a lor propri ortografie.

 

 

 

Ti diminution posi nos ante li problema qualmen retener li ancor
existent internationalitá sin augmentar li desfacilitá de su studie. To
es atingibil solmen per quant possibil clar regularisation del
derivation e simplification del ortografie. Un del dominias max
ínregulari e quasi ínpossibil a submisser a clar e strict regules sin
multissim exceptiones, es ti del prefixes con li caotic manieres de
assimilation, conservat in li historic ortografie, usat in A. e Fr.
Havente li exemple del lingues italian e hispan, queles ha in grand
mesura simplificat li  scrition, noi deve sequer ti exemple simplificar
anc nor ortografie per clar regules, per un transparent e strett
etymologic structura e in sam témpor quant possibil simplic fonetism. It
es clar que un absolut coordination de ti du oposit postulationes ne es
possibil. E pro to es necessi li max apt compromiss inter ili.

 

 

 

Nor labores de standardisation nu es ocupat just per ti question
ortografic. Noi espera ducter les a un bon fine, quel va posser egardar
chascun del du postulationes in suficent gradu e per to ancor
simplificar li aprension de nor lingue. Si ja plu minu standardisar, on
deve far quant possibil plen labor. Ma to postula de nos concentrat
meditation e mult provas e experimentes. Pro to, nor coidealistes mey
ancor quelc témpor esser patient, specialmen prendente in calcul li tre
impedit comunication inter nor competent exploratores, quel hodie es 2-5
vez plu long in témpor, quam ante li guerre.

 

 

 

Un cose es clar, que li future de nor lingue jace ne in li complicat
historic ortografie e li mult exceptiones heredat, ma in un clar e
regulari systema de derivation e simplification del ortografie, quel
deve esser anc quant possibil fonetic. E. de Wahl

 

Red. : Ti articul es li ultim quel noi recivet de sr. de Wahl por
Cosmoglotta ja ante plu quam un annu. Til mensu junio, noi restat in
constant relationes con li autor de Occidental; il vivet sempre in sat
bon sanitá, ma li preoccupationes omnidial impedit le laborar al
standardisation de nor lingue. Nu, pro li guerre, noi es plen de
angustie pri su fate e nequi posse previder ca nor movement va posser
ancor juir pri su vast competenties e su long experienties. In omni casu
ti articul da nos un clar vision del direction in quel nor lingue deve
developar se in li futur.

 

 

 

VARIETAS

 

\*\* Un articul pri li question del L.I. recomendante Occidental e
citante un textu original in ti lingue aparit in li suplement
\"Kaufmännische Praxis un Fachbildung\" del \"Schweiz. Kaufm.
Zentralblatt\" (Zürich). Su autor es sr. A. Matejka e it atraet al
Institute Occidental un sat grand númer de petidas de information ex
pluri landes.

 

 

 

\*\* Che li gruppe Basel del \"Europa-Union\" nor coidealist dura far un
activ e successosi propaganda in favore de Occidental. Pluri articules
pri li question del L.I. con recomendation de Occidental, Basic English,
Anglés e altri lingues aparit in li organ central de ti societá \"Der
Europäer\". Un mention special merita li humorist ínvoluntari quel pos
har constatat que li ja existent \"provas de lingues artificial posse
servir solmen quam primitiv instrument de intercomprension in cert
limitat casus, asserte que sol li lingues etnic posse satisfar li
postulates de un lingue universal auxiliari. Li ideal secun le es :
\"aprender tant mult lingues natural quam possibil, nam li labor e li
pena es micri comparat al resultates (sic!)\". Li labor es micri !
Talmen posse scrir solmen un ignorant, quel in su tot vive nequande ha
provat aprender mem un sol lingue vivent. Li facte que in li sam articul
il asserte que li hom es íncapabil expresser su pensas convenentmen, si
il deve usar un lingue extran, ne sembla genar ti champion del logica.
Beat es li povris in spiritu\...

 

 

 

\*\* In li \"British Esperantist\" un del propagatores, quel ocupa se
presc exclusivmen pri li organisation de discurses pri Espo in anglés
scoles, raporta que in un scot collegie, li director introductet li
discursero a su scoleros per li secuent paroles: \"Well boys! Li
exámines es passat e noi besona un poc de amusament (some light
amusement). Ci es sr. X por parlar vos pri un lingue universal quel
nequi parla e quel ne have alcun literatura. Tamen, un poc de rision ne
va nocer nos !\"

 

 

 

On ne posse esser plu amabil.

 

 

 

\*\* Li sviss fundation \"Lucerna\" organisat durant li estive 1941 un
\"curs pri psicologie\" in quel li conosset sr. A. Debrunner, professor
in li Universitá de Bern parlat pri li tema: \"Li hom e li lingue\". Li
manca de spacie impedi nos dar un resuma de su discurs, ma noi mentiona
con plesura que li presse considerat \"quam li facte max interessant del
discussion quel secuet li discurs, que prof. Debrunner, presidente de un
comission de expertes creat de Americanes respondet in maniere
absolutmen afirmativ al question ca it es possibil crear sur base
strictmen scientic, un lingue international carient li artificialitá del
projectes de L.I. propagat til nu\".

 

 

 

Ti positiv subtention del idé de un lingue universal auxiliari per un
scientist del range de prof. Debrunner es un precios auxilie por nor
movement e it convene mersiar le por ti spontan apoy.

 

 

 

\*\* Noi have sub li ocules un tre interessant e documentat articul quel
aparit in li jurnal \"De Bron\" (Li fonte) sub li titul \"International
taalverkeer\" (lingual comunicationes international). It es debet a nor
activ colaborator A.F. Poggenbeek de Rotterdam e constitue un excellent
medie de propaganda por Occidental in Nederland e Flandria. It es un ver
calamitá que li enorm eforties de nor amicos nederlandés ha esset tant
brusquimen interruptet per li guerre. Noi di intentionalmen
\"interruptet\" e ne anihilat, nam noi save que malgré omni present
obstacules li idé de un L.I. international ne posse morir. Nor
coidealistes nederlandés va posser reprender lor activitá pos li guerre
con duplic ardore e ili va posser recoltar li fructes de lor admirabil
eforties.

 

 

 

UN MODELLIC LETRE DE PROPAGANDA

 

Al Redaction de

 

Natura e Tecnica:

 

Tre estimat seniores,

 

Ci-junt, yo have li honor inviar vos un excisete ex li \"General Gazette
del Comercie\" del 16 decembre relatent li international auxiliari
lingue Occidental. In sam témpor, yo include anc un exemplare del
brochura e del postcarte queles ocasionat li publication del articulette
in li jurnal mentionat.

 

 

 

Noi Occidentalistes vell considerar it quam un grand privilegie, si noi
vell posser juir li sympatie anc de NATURA E TECNICA. Yo do espera, que
vu mey trovar it suficentmen interessant por far it conosset anc a vor
letores.

 

Yo permisse me far remarcar, que it acte se pri un solution del problema
del international lingue auxiliari quel totalmen difere de omni
precedent provas in ti direction. Ma vice provar fabricar un tal lingue
artificialmen e quasi ex necós, li autor de Occidental, prof. Edgar de
Wahl, ha successat in maniere genial por talmen dir elevar su lingue ex
li ja existent international vocabularium ques retrova se in un grand
parte del europan lingues, talmen que Occidental, quo concerne
naturalitá e eufonie, totmen ne es inferior al etnic lingues.

 

Si vu desira reciver ulterior informationes pri ti lingue, it sempre va
esser me un grand plesura furnir tis.

 

Esperante reciver vor benevolent co-operation, yo saluta vos con max
grand respect.

 

Vor servitor, Ld.

 

 

 

SVISS AUTOMOBIL-SERVICIE ALPIN

 

On di que existe circa tri mill lingues in li munde, forsan plu mult, ma
to on ne save. Tamen, ja suficent barrieres contra reciproc
intercomprension. Ples imaginar tri mill manieres por expresser li sam
cose, simultanmen anc tri mill impedimentes por comprender unaltru.

 

Ma hay un lingue quel aboli omni impediment, lingue quem comprende e
concepte li membres de omni nation e lingue. It escarta omni impediment
e barriere, líber e ínimpedit es li comprension e conception del
objectes\...to es li lingue del natura.

 

Vidente li imposant mirabilitás del natura, nasce in nos solmen
admiration e respect, du emotiones expresset in sam maniere in omni
lingues.

 

 

 

Ma u on vell comprender plu bon ti admirabil lingue del natura quam avan
li Alpes ! Puntas in zigzag, brilliant glacieros, aquas bruient, vast
herbieras junte se a un harmonic image impressionant. Junt, ili es li
paroles queles li natura adressa nos, paroles comprensibil al habitantes
de omni zone, li lingue directmen penetrant in nor cordie e parlant a
nor sentimentes.

 

 

 

Li arangeament de sviss tures alpin possibilisa nos penetrar sin dangere
in li admirabil alpage. Viageante tra Svissia do ples ne omisser un tur
per li post-automobil alpin del administration postal; sin dúbit it va
lassar vos impressiones ínobliviabil.

 

(Excerpte de un prospecte del General Post-Direction in Bern)

 

 

 

Insignie de Occidental \...\... Fr. 1.5

 

Covertes, postcartes con propaganda-textus, 100 ex. \...\...\...\.....
Fr. 1.50

 

 

 
:::
