Cosmoglotta A 101 (mar-apr 1935)
================================

\

::: {#displaycontent}
COSMOGLOTTA, marte-april 1935. (Annu VIX.) No 2 (101)

 

SOME WEAK POINTS OF OCCIDENTAL SUMMARIZED

 

Sub ti titul « The British Esperantist » publica in su Nr de februar un
articul de W.E. Collinson, professor de german in Dr Phil., e John
Buchanan, lector de Esperanto, ambi in li universitá de Liverpool. Si ti
articul vell esser scrit per alcun ínconosset esperantist yo ne vell dar
mult atention a it. Ma si to scri un professor e linguist, it recive un
cert póndere. Proque yo conosse personalmen prof. C. quam un simpatic
yun mann, it dole me mult que il ha talmen exposit se, tam per li
ínacustomat agressiv ton, quam per li monstrat ignorantie del materie, e
quel yo nu es fortiat publicmen desvelar.

 

In li introduction prof. C. scri: « Plu yo regarda in Occidental, plu «
preposterous » (absurd in altissim gradu) apare me su pretensiones
fortmen trumpetat ».

 

Ti comense es multpromessent, si on conosse li pretentiosi
trumpetationes de Esperanto! Li continuation totalmen desilusiona nos
proque it monstra, que prof. C. solmen ha \'\'\'regardat\'\'\' in Occ,
ma visibilmen possede null idé pri li intern spíritu e structura de Occ,
quo es clar ex su assertion que \"li ne-linguist es desconcentrat per li
abundantie de national \"complexities\" (confusiones) e li linguist per
ne saver quande un plen international parol es admissibil e quande ne.\"
Pri quel national confusion prof. C. parla ci, il regretabilmen ne ha
dit, pro to yo ne comprende, quo il ha visat. Quo concerne li duesim
parte, it es clar que un linguist quel \'\'\'ne\'\'\' ha studiat Occ va
errar in quelc casus, proque li definition pri to que es ja
international es tre fluent. Ci Esperanto certmen have li grandissim
avantage, que li linguist con absolut certitá save que ni un sol
international parol es usabil in Espo sin special mascarade, li secretes
de quel nequi conosse! Ni linguist, ni profan! P. ex. convention deveni
konvencio con accentu sur i, ma action deveni ago, comission -
komisiono, confederation - direction mem direktado, direktejo,
direktoraro; director - direktisto, senator senatano, ma actor - aktoro;
patientie in Espo es pacienco, ma inteligentie inteligenteco; structura
es strukturo, ma reparatura - riparo; reparabil riparebla, respectabil
respektinda; rational es racionala, ma nacional - nacia; celibatu -
celibato (anc frauleco) ma concubinatu - konkubineco, proletariatu -
proletariaro etc., etc. Plen cáos!

 

-17-

 

 

Li cose es ti, que in Espo omni ti paroles es sive paroles foren, do
stant exter li structura e derivation de Espo (tis quel es simil al form
international), secun § 15 del unesim clave\*), sive constructet secun
li fals regules del Espo-derivation, quel causa li strangi absurd formes
citat.

 

In Occ li cose es fundamentalmen altri : Occ presc ne have paroles foren
de latin orígine. Li aplastant númere de ti quasi international paroles
es purmen regulari derivationes del radicas trovabil in li Occ-lexicos,
quo es multvez demonstrat in Cosmoglotta. Ma qui clude li ocules ne
posse vider li realità, ma solmen su somnie. 

 

Pri li pronunciation prof. C. trova que li sones F eu, D ö, e y = F u es
tre desfacil por angleses, ma li son de eu es trovat in li parol A
early, adplu un diftongal pronunciation vell esser ancor plu desfacil
por ili, e in fact ti son trova se solmen in quelc conosset paroles quam
Europa, neutral, eugenic, in paroles proprimen occ. it ne es trovat.
Proque y trova se solmen in un serie de principalmen grec scientic e
tecnic paroles, it es necessi pro constructiv rasones e international
scientic aspect. Espo p. ex. ne posse far diferentie inter chlorophyll e
chrolophil ! Si a quicunc ti pronunciation quel anc trova se in A hymn,
es desfacil, ti mey tranquilmen pronunciar i sin alcun damage, il va
sempre esser comprendet. Esque forsan on deve eliminar li r proque li
angleses presc totmen ne pronuncia it ? 

 

Vermen astonant es li conclusion pri li regul del accentu. Quam exemple
es citat : incredibil, visibil, astronomie, « li accentu in queles ne es
conform al usu angles ». Ta on accentua : incrédible, vísible,
astrónomy, do quam in null altri lingue ! To es un specific
particularitá del lingue A, que li accentu presc sempre difere del
general custom. Postular o expectar in Occ un accentuation secun A es 

naiv. Ma esque forsan li laudat Espo accentuation regúlo, nacío, rebúso,
anímo etc es conform al pronunciation anglés o de quelcunc altri lingue
in li munde ? Li blamat pronunciation trova se in mult romanic lingues
(li 2 unesims) e li ultim in Russ, Polones, Bulgar e Eston ! 

 

Li duplic pronunciation del c es exagerat quam desfacil. Yo peti prof.
C. monstrar me un normal europan person con instruction elementari quel
va leer un placat con annuncies p. ex. CONCERT, CONTINENTAL, PNEUMATIC
quam tsontsert, tsontinental, pneumatits etc ! mem in slavic o
ugro-finnic landes ! Just lu contrari es ver. On mey monstrar nos un
person ne conossent Espo quel vell leer li Espo paroles caro, colo,
juneco ne karo, kolo, juneko, ma tsaro, tsolo etc ! Quam fort es ti
acustomation mem che old esperantistes es visibil del circumstantie que
ancor hodie presc in chascun Nr de Espo-jurnales on incontra pluri c
printat vice k. 

 

\* Omni international paroles es acceptet in Espo con espo-ortografie e
grammatical 

finales a, e, i, o. 

 

-18-

 

 

Li duplic consonantes che prof. C. es naturalmen un « ridiculous
complication ». Nu, l) li duplic consonantes es obligativ solmen ta u
ili marca li curt pronunciation e diferentie p. ex. inter car e carre,
foliette etc. 2) li permission usar li duplic consonantes, usat in L e
ancor in mult grand europan lingues, es solmen un facilisation in
usation de occ. On es liberat del timore pri possibil erras. In Espo
just li ínacustomat obligativ acusative sempre ancor producte constant
erras, anc in li revúes e gazettes ! 

 

It es vermen strangi que existe persones queles trova li libertà plu
desfacil quam fortiativ regules ! Li permisset scrition \"colision,
raport\" ne es un ruption del principie de internationalità, proque ne
existe comunità in ti cose, p. exemple li citat paroles es scrit in S.
Cat. R. e Eston per singul consonantes. Prof. Collinson probabilmen
pensa que omnicos trovat in ALF es international ! Ma si to 

vell esser ver, tande certmen Esperanto es un lingue ne intertional, ma
externational ! 

 

Li duplic formes del pronómines secun opinion de prof. C. causa « much
innecessary memorising ». Yo pensa que ti 6 paroles es memorat in 10
minutes, mem per tre inept persones ! Ma just ti division trova se in
omni lingues de Europa. 

 

Naturalmen denove es citat li tri infinitives ar, er, ir, quo es sive un
complet ignorantie del primari regules de occ, proque li a e e apartene
al radica verbal, sive un conscient falsification del factes. Occ have
solmen un conjugation ! Con li sam jure noi vell posser dir, que in Espo
li infinitive fini ye ni, li, di, ri, pi, ki etc : turni, celi, vidi,
diri, okupi, indiki, etc ! 

 

Un ulteriori ínconossentie de Occ monstra li assertion que li preterit
in Occ have li sam form quam li participie activ ! Do amat amant ! 

 

Li question pri li diferentie del conjunctiv e optativ in Occ es un poc
íncaut ! 

 

In li critica del derivation denove es repetit li cent vez refutat
assertion, que por li diferent sufixes ie, tá, ore, ess, un sol sufix es
suficent por li idé de un abstract qualità. Nu, maladie ne es un
qualitá, ma un statu ; longore ne es li qualitá esser long ma un mesure
quam long li cose es (it posse esser tre curt). Ma ti logic differentie
quel sentit nor íncult antecessores sembla tro desfacil por li hodial
hom. Esque noi es idiotes ? Prof C. adjunte li sequent sententie :
strangi ne international diferentiation in connection con li sam radica
(altess, altore). Nu, noi have : in A highness, height, F altesse,
hauteur, SP alteza, altura, D Hoheit, Höhe, Sv höghet, höjd, Dan Hojhed,
Hoide, Hol hoogheid, hoogte, R vyssotshestvo, vyshina, Tch vysost vysina
etc. 

 

Quant lingues es necessi por prof C. por qualificar un cose
\"international\" ? 

Sapienti sat. 

 

E. WAHL. 

 

-19-

 

 

 

LINGUISTIC EXPLORATIONES 

 

Pronunciation de CH 

 

Nor demifratres fortmen critica nor ortografie \"caotic\", specialmen li
pronunciation de ch u noi, pro visual image del parol, conservat li max
expandet ortografie ADFP. Yo va ci examinar li paroles con guttural
pronunciation. Mersí al grand 

labor fat de nor German coidealistes, queles dividet inter se li
excerption de omni paroles con c, k, ch e rubricat les secun lor valore
fonetic, yo es nu in possession del quasi plen stock de ti paroles por
li necessi analise. 

 

Secun nor gramatica ch es pronunciat gutturalmen  (i.e. k\' o hh) ante
consonantes, in li síllab arch e in combination con y. 

 

(In lu sequent. d significa derivates, m --- mult, p --- pluri.) 

 

1\. Ante Consonantes 

technic m. d. 

Christ p. d. 

chrysalid 

chrom m. d. 

chron- m. d. 

autocton 

chlor m. d. 

vacht p. d. 

psvchro-metro d. 

 

2\. Syllab arch 

 

patriarch d. 

monarch p. d. 

anarchie p. d. 

architect d. 

archeolog d. 

eparchie d. 

archaic p. d. 

archipelag d. 

architrave 

etc 

 

3\. Con y 

psycho m. d. 

pachyderm 

trachyt 

 

e quelc poc usat purmen scientic paroles 

 

Li unesim gruppe on posse simplificar in ortografie per elision del h,
quam in li sudromanic lingues : tecnic, Crist, crom, autocton etc. In li
lexicos to posse esser indicat anc tre comodmen per posir li h in
parenteses, quo indica que li historic scrition es permisset in scientic
articules : c(h)lor, yac(h)t.

 

Li duesim gruppe on vell posser simplificar per scrir k vice c. Advere
to vell fortmen alterar li scritiv image de ti paroles : patriark,
monarkie, anarkist, arkeologie etc, ma si un general desir del
coidealistes va esser expresset, to es tolerabil. 

 

Li triesim gruppe contene presc solmen poc usat scientic paroles. Solmen
psyche es sovente usat in li ordinari vive. Si noi ci forjetta li h, noi
recive bon formes quande ne seque un e o i : psycopat, psycolog,
psycose, etc, ma psycic. psycism, psyciatre etc sembla ínoportun, tam
pro li image quam pro li son. Anc li substitution de k 

 

-20- 

 

 

 

ne da simpatic formes : psykopat, psykose, psykic, psykiatre etc. Li
lingue F monstra ci un interessant exemple : ante e, i on pronuncia li
ch quam in machine. Ma un scrition : psycose, psychiatre vell destructer
tam li scritiv quam li fonetic coherentie inter ti parent paroles. 

 

It sembla do que noi va dever electer : sive conservar nor criticat
regul de pronunciation, sive substituer k. 

 

Ma nu seque un serie de paroles con ch ante vocales, in quel li
situation es plu desfacil, proque por ili noi mem ne posse dar un plu
minu general regul. Quelc poc paroles quam melanc(h)olie, mec(h)anic,
anac(h)oret etc facilmen posse esser inregistrat in li gruppe 1. Ma li
nu presentat paroles es diversmen tractat in li divers lingues. A e F
sempre scri historicmen, Sp scri qu con pronunciation k. Li lingue I ci
es in avantage, proque ta ch es sempre pronunciat quam k. 

 

In li liste yo ha posit in levul flanc del parol li ciffre del lingue
quel pronuncia sibilant, e in dextri flanc ti quel pronuncia guttural 

 

trichine d.: ISFA Sv (k), DREst (hh)

machination: F (sh), ASI (k), DR (hh)

chimere d.: F Sv (sh), ASIP (k), DR (hh)

traché d.: F (sh), AFIPS (k), D (hh)

rachite d.: F (sh), ASPI (k), DR (hh)

lichen: R (sh), FASIP (k)

chir-agra-omant etc m. d.: AFSIP (k), DR (hh)

schist: AF (sh), IP (k)

orchestre d.: FASPIRD (k)

orchidé: AFPIS (k), DR (hh)

chirurg d.: SvSF (sh), AIS (Sv) (k), DR (hh)

cherub: SvAF (she), IS (k), DR (hh)

bronchie d.: F (sh), IASP (k), DR (hh)

chinine: Sv (sh), ISFP (k), DR (hh)

baldachin: ISAFSvP (k), DR (hh)

chimie p.d.: SvF (sh), IASP (k), DR (hh)

schema d.: DSv (sh), ISPFAC (k), R (hh)

schisma d.: DSvSAF (sh), IP (k)

 

Li lingue Dan prefere anc scrir e pronunciar k, li lingue Hol vice k 
pronuncia in maniere DR.

 

On vide que li majorité del lingues usa ti paroles con guttural
pronunciation. It sembla absolut ínpossibil trovar un general regul con
conservation del historic scrition (ch). 

 

Do on nu va dever decider, ca on vole plu sequer li son e tande scrir k
o conservar u to es possibil li scrition ch e pronunciar it sibilant
secun model F, con exclusion de quelc paroles quel ne have necú un
pronunciation sibilant, i.e. li paroles trichine, baldachin, orchestre,
orchidé. Baldakin con k ne evoca dubita, essente de orígine oriental. 

 

I casu : omnes scrir per k trikine, makination, kimere, rakite, kimie,
bronkie etc. 

Il casu : on scri omnes ch e pronuncia sibilant secun regul general de
Occidental, anc trichine, lichen, orchestre, orchidé. 

Ill casu : on scri e pronuncia li quar ultim paroles per k e li altres
per ch e pronuncia regularimen secun li regul general. 

 

Si on va electer un del casus Il o III, on va dever ancor decider li
pronunciation de sch in li paroles schema, schisma, schist. Ci li
majorité pronuncia li du ultim paroles sh, solmen A e S pronuncia s (in
S anc scrit cisma), do on va dever accepter li pronunciation sh. Talmen
imposi se li variante Illa, scrir les anc foneticmen, i.e. 

 

Illa sherna, shisma, shist, o mem 

111b skema, skisma, skist. 

 

Essente paroles foren scientic, to ne vell tro fort chocar nor ocul.
Just proque ni un sol de ti metodes es scienticmen prefixat, ma depende
plu de practic vidpunctus e del gust e stilharmonie, yo pensa que in ti
casu vell esser desirabil audir li opinion del max grand publicitá. Do
yo peti ne solmen li membres de Celia ma omni interessat coidealistes
informar me pri lor opinion. It sufice misser un visitcart e scrir sur
it o sur li covritura li numerós, p. ex. arch, psyk, Illa,\... e
afrancar quam printate. Responder a singul missentes yo ne posse. Ma yo
mersia omnes ja in antey. Ples, ne discussiones e propositiones ma
solmen preferet metode. 

E. WAHL, Tallinn, Estonia, Eha 10. 

 

-21-

 

 

LI LEGES DEL DESSIN INFANTIN 

 

Li sequent articul es li resuma de un libre quel va aparir ho-annu ye li
ocasion del 7-im Congress international del dessin in Bruxelles ---
august 1935. --- In ti libre li autor exposi su long serchas, per li
medies de testes, pri li leges a queles es submisset li dessin del
infantes. Ti conclusiones etablisser un nov metode de docentie plu
conform al besones e al psicologie del infantie. 

 

On ha sovente serchat etablisser un metode rational por docer rapidmen
li dessin al infantes. Li metodes oficialmen adoptet del guvernamentes
ha mult evoluet secun li landes. In unesim on ha usat li metode del
modelles litografat quel li eleves devet copiar tam bon quam possibil ;
poy ante circa triant annus, on renunciat ti metode del copie por
adopter li dessin secun li natura self. Desde pluri annus, on comensa
cultivar li dessin de imagination in quel li infantes representa quo lor
imagination o memorie dicta le. Talmen, on obtene ovres plu rich e plu
interessant e li eleves posse developar lor originalitá mult plu bon
quam si ili vell dessinar avan un modelle. 

 

Qualcunc posse esser li metode usat, it sembla hodie absolut necessi
conosser li psicologie del infantes, nam tis-ci have un vision
particulari, diferent de ti del adultes. Talmen, on conosse ti tant
important leges desde solmen poc témpor, principalmen desde li studies
del conosset professor austrian Richard Rothe, del italian seniora
Montessori, del german Britsch. Advere it manca ancor un coordination de
omni ti serchas ; coordination quel noi just prova far in li libre
anunciat \"Le dessin libre\" (Li líber dessin), adjuntente mult
contributiones personal fat in numerosi scoles de Svissia e Extrania. 

 

Li sequent studie va certimen interessar omni nor letores, nam omnes
conservat li memorie de lor unesim naiv dessines, o forsan have circum
ili yun infantes quel denove comensa dessinar secun li sam maniere
immutabil. Vidente ti dessines infantin, li adultes subride con
indulgentie, benque ili es chocat del erras evidentissim. On ne deve
obliviar que ti erras es erras solmen por li adult ocules ; ma in li
pensa del infantes, li papas monstra un mal voluntá evident a comprender
coses perfectimen clar e logic por lor yun cerebres. 

 

Li erras in li dessin infantin es partú li sam. 

 

Unesim constatation : li leges del dessin del infantes es li sam in omni
popules. Si vu prende un ovre de un yun japanese, de un yun american o
de un europan, vu constata que li maniere dessinar, special al infant,
es sempre identic, quelcunc es su orígine. 

 

Pro to, nor remarcas e conclusiones conserva lor valore in omni landes e
li metode quel noi va esquissar es valid por omni scoles sin distinction
de rasse o de land. 

 

Li quar etapes : lineas, superficie, movement, volúmine.

 

Studiante milles e milles de dessines infantin, li prof. austrian Rothe
ha constatat que li arte del infantie seque presc sempre li sam
evolution, quel passa tra quar etapes (fig. l, 2, 3, 4). 

 

Fig. 1    Fig. 2   Fig. 3   Fig. 4

 

-22-

 

 

In prim li infant representa omni figuras per lineas (Fig. l). Pos li
settesim annu, it comprende que li córpores have du dimensiones :
longore e largore, e occupa un cert superficie (fig. 2), ma ti dessines
es ancor rigid, li infant ne save curvar lineas por obtener li
movement. 

 

In li triesim etape, pos li 12-im annu, li infant sercha dar a su
dessines li movement. Ancor ínhabilmen it curva su lineas (fig. 3), ma
li figuras ne presenta relief ; li infant ne save ombrar les. Li
superficies resta platt. 

 

Finalmen, in li quaresim etape, apari li volúmine, li spessore quel es
obtenet per li ombres e li partes luminosi (fig. 4). Pos har percurret
ti quar etapes, li dessinator es matur por representar omni figuras in
omni situationes de movement e relief. Omni hom passa per ti quar etapes
e it vell esser contrari a su natura saltar súper un etape. On comprende
nu quant fals esset li ancian quel fat dessinar a un infant de 11 annus,
gipsages in blanc con li representation exact del ombres. In ti etá, li
infant interesse se al movement. ma ne al mort sculpturas. 

 

Nor figuras I a 4 representa un plante quam it es dessinat successivmen
in li quar etapes. Naturalmen, por dessinar un hom, un animale, li
infant acte sammen. Vide 

 

Fig. 5 

Fig. 6 

Fig. 7 

Fig. 8 

 

por exemple li evolution simil in li fig. 5 a 8 de un hom. Li unesim
representation, quel coresponde al etape del linea monstra advere ja un
superficie quel anticipa li evolution. Ma to es explicat per li facte
que li infant besona un contur de cap por posser includer li ocules,
nase e bocca. On vide que li gambes es fixat directmen al cap ! 

 

Li realisme intelectual 

 

Exter ti lege del quar etapes de su evolution, li dessin infantin es
submisset a leges conosset desde long témpor. Li max potent ha esset
nominat realisme intelectual (per oposition al realisme visual quel
interveni plu tard). On posse definir it : li infante dessina to quo it
save e ne to quo it vide. Curtmen dit, it es guidat de su intelectu e ne
de su vision. 

 

Fig. 9 

Fig. 11 

Fig. 12 

Fig. 13 

Fig. 10 

 

-23-

 

 

Por exemple. quande it representa un cap in profil, li yun infant
sovente dessina li du ocules (fig. 9) pro que it save que un cap have
sempre du ocules. It ne comprende que un ocul ne posse esser visibil. E
quande it renuncia li duesim ocul, it es tamen dominat del sam lege per
un altri maniere : it representa li ocul videt de facie in un cap videt
de profil (fig. 10) ; o it dessina li chapel súper li cap por posser
completar li cap quel it conosse quam rond. Quande it dessina li gambes.
it fa les completmen separat til li trunc (fig. 11) durant que
visualmen, li superior parte de un es sempre recovrit del altri (fig.
12). Si it dessina un cavallero, pro li sam rasones it representa li du
gambes avan li córpor del cavalle, savente que un hom have sempre du
gambes. On vide que sempre li realisme intelectual domina li realisme
visual. Solmen plu tard e poc a poc, li vision exact victe ti erras
tenaci.

 

Altri exemple tre interessant de realisme intellectual : Quande li yun
infant comensa dessinar domes, tre sovente it representa 3 facies
visibil (fig. 14) quam si it vell vider 

Fig. 14 

Fig. 15 

Fig. 16 

Fig. 17 

 

li dom de 3 punctus de vise in sam témpor, e chascun láter es dessinat
con su tegment videt de avan, talmen li facies A B del tegment sembla
separat del principal facie del sam tegment. Ma ti separation ne choca
li infant. 

 

Plu tard li yun dessinator percepte que li puntes del tegment deve
junter se, ma ne possente renunciar li triesim latere quel tamen it ne
posse vider, li infant dessina su domes quam ti del fig. 15. 

 

Ancor plu tard, li observation doce a it que it es impossibil vider plu
quam 2 láteres de un dom in sam témpor e tande apari li dessin del fig.
16. Advere li perspective ne ja es exact. Li paraleles fugient vell
dever aproximar se. To veni solmen pos que li eleve ha esset instructet
pri li leges del perspective (fig. 17). 

 

Lege del projection horizontal 

 

On vide do que ti domination del realisme intelectual ducte li infant a
adopter pluri punctus de vise in li sam dessin, exactimen quam es usat
in li dessin tecnic o geometric per li metode del projectiones
(elevation, plan, profil). 

 

Si, por exemple, li infante vole dessinar domes apu un rute, it
representa ti rute videt del ciel pro que to es plu facil por it (fig.
18). 

 

It ne conosse li arte del perspective quel permisse far fugir ti rute
per diminution progressiv de su largore ; do it representa it quam un
band de sam largore, quam on es acustomat vider it sur li cartes
geografic. 

 

Ma to ne impedi li infant elevar su domes perpendicularimen sur li bord
del rute. Dessinar li domes altrimen es impossibil por un infant quel es
acustomat considerar les per lor facie e ne videt del ciel. 

 

Ti solution es in fund tre natural. Li pruva es que li ancian Egiptianes
ante 40 annus, in li apogé de lor civilisation ne trovat un altri medie
por representar lor constructiones sur lor monumentes o sur papire. 

 

-24- 

 

 

 

Fig. 18

Fig. 19

 

In li fig. 19. noi da un altri interessant exemple de change de punctu
de vise. Li yun dessinator ha representat li table videt de supra,
rectangulari, nam li perspective es tro desfacil por it. Ma savente que
li dineantes eleva se perpendicularimen al bord del table, it ha aplicat
les contra li suol, exactimen quam li precedent dessinator ha cuchat su
domes perpendicularimen al rute. (Li platiles es dessinat avan chascun
dineante.) 

 

Lege del automatisme 

 

Li lege del realisme intellectual e su consequentie li lege del
projection es constatat solmen in li prim yunesse ; pos li etá de 12
annus, on remarca it ancor solmen in li ovres del retardates. 

 

In revancha un altri lege mult plu potent domina li tot infantie con
tenacitá : quande li infant ha trovat un maniere representar un cos, it
repeti it automaticmen, sin change. Vide exemple li fenestre del fig.
16, li infantes del fig. 26, li abietes e li pales de barriere in li
fig. 27. Sur li tegment, li infant dessina omni tegules distinct e tot
simil, sin obliviar un sol. In realitá li tegules presc ne es visibil
quande on regarda un dom de circa 10 metres. Si li infant dessina les
malgré to, it pro li du leges de realisme intelectual (it save que li
tegules existe) e de automatisme (omni tegules es dessinat quasi
automaticmen). 

 

In presc omni dessines de infantes, che omni popules, li lege de
automatisme posse esser constatat, mem pluri vezes in un sol labor.

 

On posse dir que ti automatisme instinctiv es li max grand ínamic del
progress in li arte dessinar. Per repetir li sam motiv machinalmen, li
infante satisfa se facilmen e oblivia observar li natura quel es sempre
divers. 

 

Sovente on ha serchat de u veni li potentie del automatisme ; nor
opinion es que li scritura es li grand culpabil. In li scritura, on doce
al infant far omni su A tot simil, omni su B tot simil, etc. ; e pro que
it scri mult plu quam it dessina, tot naturalmen, it considera li dessin
quam un specie de scritura, in quel li motives de sam signification deve
esser exactimen simil. Por verificar ti explication, it vell suficer
docer a un infant solmen li dessin, ma ne li scritura, condition
evidentmen desfacil a realisar. Solmen li popules prehistoric ha
dessinat sin scrir e it es remarcabil que lor dessines monstra un total
liberation del rutine, it es del automatisme. 

 

Por luctar contra ti rutine che li infantes, li instructor deve sovente
far atenter su eleves ; quande por exemple tis-ci dessina un dom, il
recomanda les dessinar solmen tegules, o mem indicar les solmen per
quelc stries apen marcat ; il anc recomanda ne dessinar omni fenestres
simil, ma accentuar un o du, e presc efaciar li altres a fin evitar un
monotonie quel deveni rapidmen fatigant. To es contrari al instinct del
infante, ma si on explica le que to es plu artistic, minu infantesc, it
facilmen accepte li observation, nam, quam chascun save, su grand
ambition es devenir rapidmen un grand 

artist ! 

 

-25- 

 

 

Lege del inclination 

 

Un erra de dessin anc tre tenaci, tam plu tenaci que it es anc debit al
custom del scritura es ti del inclination. 

 

Fig. 20 

Fig. 21 

Fig. 22 

 

Si vu fa dessinar árbores, domes, etc., a un infante vu constata con
astonament que presc omni verticales es inclinat a dextri. It es exter
dubita que ti deformation proveni del scritura e principalmen del
scritura inclinat nominat \"anglés\". Li pruva es que tis, quel scri
vertical o inclinat a levul, ne inclina lor domes o lor árbores, o almen
mult minu sovente. 

 

Por comprender ti deformation instinctiv, examina quo vu self fa por
traciar lineas : quande vu tracia un horizontale, vu aproxima li cude al
córpor, talmen es ti linea dessinat plu facilmen. Ma si vu vole traciar
un verticale, vu es quasi obligat alontanar li cude ; talmen li manu
seque un arc de circul in li direction vertical, o presc vertical. 

 

On deve anc remarcar que por scrir inclinat, on serra li cude al
córpore, contra que por scrir vertical, on alontana it. Un scolero, quel
scri li tot jorne, conserva su tenentie anc por dessinar. Ti quel scri
inclinat continua dessinar con li cude proxim al córpore. E quande it
tracia verticales, su manu devia sempre vers levul e pro que li continui
aspect de su scritura inclinat falsa su conscientie del verticalitá, it
ne percepte que omni su verticales es inclinat a dextri. Solmen quande
on fa it mesurar li distanties supra e infra til li margine del folie,
it es fortiat constatar li existentie de ti inclination. 

 

Sin exageration on posse dir que li custom scrir inclinat gena li
infantes durant long annus e deforma lor vision. 

 

Ti mal influentie del scritura inclinat es anc curiosimen constatabil in
li repetitiones. Quande li infante repeti un ornament (fig. 20), un
monte (fig. 21), un árbore (fig. 22) it generalmen fa li unesim motive
vertical pro que li instructor just ha recomendat evitar li inclination
; ma in li duesim motive it reacte un poc minu contra su habitual 

deformation ; poc a poc su motives tende vers li scritura, ili deveni ne
solmen plu e plu inclinat ma anc plu e plu micri, quam li scritura
anglés. 

 

Lege del utilitá 

 

Guidat de su intelectu e ne de su vision, li infante ne da a omni
elementes real li sam importantie. In su dessines li max important
personages es sovente representat plu grand quam li altres, benque in
realitá su vision nequande constatat un tal diferentie. 

 

Ma ti solution ne deve astonar nos, it es tant instinctiv que on
constata it anc in omni primitiv popules. Mem li Egiptianes representat
lor faraon sempre plu grand quam su guerreros. 

 

Ci it es necessi educar li ocul del infante per li perspective. On deve
docer a it que li homes ne es plu grand o plu micri secun quant ili es
important o ne ma secun quant ili es proxim al spectator o lontan de it,
conform al leges del perspective. On posse far comprender ti regul per
li observation : li telegrafic pales, por exemple, sembla diminuer in
altore e in spessore quande ili alontana se. 

 

-26-

 

 

Fig. 23 

Fig. 24 

Fig. 25 

Fig. 26 

 

Quelcvez ti lege del importantie o del utilitá ducte li infant a
supresser alcun elementes de su dessines. Por exemple, li yunes oblivia
frequentmen dessinar li truncs de lor unesim personages (fig. 5 e 23).
Sol li cap apare e li brasses e li gambes surti men de ti gross cap ! 

 

Plu tard, it plazza li brasses sur li gambes (fig. 24). Solmen pos mult
provas, it opine finalmen necessi indicar un trunc (fig. 25), ma ti
trunc es present solmen por posser far surtir li brasses e li gambes ;
in facte, li cap continua esser plu important, pro to, it es mult plu
gross quam li trunc. 

 

Li fig. 26 monstra ancor un exemple interessant e frequent de ti lege
del utilitá : it representa 3 infantes lansant bules de nive. On
constata que li yun dessinator dat a su personages solmen un brass, li
altri brass, essente sin utilitá, ha esset suppresset, benque li
dessinator save tre bon que existe sempre du brasses ! On vide do que
li 

realisme intelectual es quelcvez victet del lege del utilitá. 

 

Li max bon metode de docentie del dessin 

 

Noi conosse nu li principal leges del dessin infantin ; esque ti
conossentie va esser util por formular un metode de docentie? Certimen !
Li viennesi professor Richard Rothe, quel ha publicat circa 30 libres
pri li dessin e revolutionat ti branche del docentie in mult landes, ha
dit con jure : \"ti quel departe del dessin del adultes fa sempre erras
in su docentie ; por bon docer on deve in contrari departer del dessin
del infantes\".

 

Antey, e ancor hodie in mult landes, li instructor quel vole docer a su
eleves dessinar líbermen un paisage, un scene con personages, curtmen
dit un dessin imaginat, presenta les un modelle quel il invita les
copiar. On recomanda solmen al eleves copiar tam bon quam possibil ;
talmen on obtene immancabilmen un dessin excellent. In realitá, ti
resultates es un duperíe ; it es quam si por docer li arte redacter, on
vell far copiar textus al infantes ! 

 

Si vu fa copiar un modelle, li infante in facte reproducte it sat bon
sin erras visibil, ma si vu peti it crear un dessin de imagination o de
memorie, it recade in li sam erras, it es denove submisset al leges
descrit antey. 

 

Qualmen do far? Yo self fat mult experienties por soluer li problema e
constatat con mult surprise que in li amasse de opiniones e remedie
proposit, li max bon solution es ti quel esset proposit de un doctor de
litteratura francés, sr. Luquet de Paris, quel, sin har unquande docet
li dessin, solmen per divination o suposition, concludet in su libre
\"Le dessin enfantin\", publicat in Paris : 

 

\"Li max bon metode es dessinar avan li infant e fante li sam erras quam
it, poy corectente les durant que on explica li rasones del
correctiones\... In summa, li professor deve metter se in li plazza del
infant, poy perfectionar se sub su ocules\".

 

Tot naturalmen li infant refa plu tard li sam rasonament durant su
labor, it self corecte su propri erras quam it ha videt su instructor
far it. Personalmen, yo constatat que ti metode sempre successa ; per it
li infant conserva mult plu bon su personalitá ; it ne plu es copist, ma
deveni creator, e su imagination developa se sin esser genat per li
timore sempre errar. 

 

-27-

 

 

Por finir noi va dar un exemple practic. Noi suposi que li instructor
desira far dessinar a su eleves un paisage imaginat. Li object proposit
es : dessinar un farme in un campania, con grand árbores, campes e un
barriere ; in li fund alcun abietes e montes. 

 

Fig. 27 

Fig. 28 

 

\"Yo conosse vor customes, di li professor traciante li fig. 27 sur li
nigri tabul, e yo save que vu va dessinar un grand \'\'\'dom\'\'\' con
omni tegules, e con ínnumerabil quantitá de \'\'\'fenestres\'\'\' bon
marcat (lege del realisme intelectual) ; yo save que omni pales de vor
\'\'\'barriere\'\'\' va esser simil, quam un collection de I in vor
caderne de scritura (lege [del automatisme) ; yo save que vu va dessinar
vor \'\'\'abietes\'\'\' egalmen simil con omni branches simil ; yo save
que vor \'\'\'monte\'\'\' va similar bosses de camel e que vu ne va
obliviar adjunter un \'\'\'sole\'\'\' circumat de su radies, e forsan
anc li lune e li stelles, nam vu save que omni to trova se in li ciel
(lege del realisme intelectual). ]{style="font-size:13px;"}

 

\"Nu, car amicos, talmen on ne dessina quande on es artist. Un artist
vell arangear li coses altrimen. In prim li \'\'\'farme\'\'\', quel
constitue li principal object de vor pictura, ne deve esser plazzat in
li látere. It es plu bon metter it in li medie del paisage ; un poc
recula es necessi ; un consequentie, on dessina \'\'\'terrenes\'\'\'
avan it. Ad ultra li dom simila un caserne o un hospital, ma nequande un
farme! Noi mey far it plu interessant, con \'\'\'tegment\'\'\' plu bass
e minu \'\'\'fenestres\'\'\'. 

 

\"Li \'\'\'barriere\'\'\' sur vor dessin es mult tro alt ; on ne deve
obliviar li just proportiones ; it anc ne presenta se bell, con omni su
pales egalmen gross. Plu bon es far fugir it, to permisse agrandar li
max proxim pales e diminuer li max lontan. 

 

Li grand árbor es tro rigid ; on deve dar a it un poc movement (do on
prova far passar li infant del 2-im al 3-im etape). Anc li tri
\'\'\'abietes\'\'\' es tro simil e tro rigid. Noi mey agrandar un o du,
dessinar li branches differentmen, evitante li automatisme, it es li
paralelisme, e curvar un poc li trunc e li branches. \'\'\'Li sole\'\'\'
on supresser sin impediment ; nor dessin ne es destinat al covriment de
un almanac !\" 

 

Talmen nasce, sub li ocul del eleves, li fig. 28 o alquo simil.
Naturalmen on recomanda les ne copiar ti figura, ma inventer altri
disposition, evitante li erras signalat. To omniinfantes comprende tre
bon, quam pruva li experientie, e ili labora con mult plu grand plesura
quam si ili vell copiar un modelle. 

Ric BERGER, 

 

Secretario del Federation international por li docentie del dessin. 

(Reproduction de ti articul es interdit.) 

 

-28-

 

 

LI CRUCE DE DIAMANTES 

de Karl Federn 

 

Traduction autorisat ex german de llmari Federn (Copenhag) 

 

Un gris frigid matin in li proximitá del mare. Lontan trumpet-signales
sonat ex li nebul. Ex li tenui boscage, detra li prate, inter li series
de árbores surtit singul cavalcatores, poy plures e plures in densi
truppe. 

 

Sub li alt ciel jacet li vast, intersectet graminieras de Holland. Li
strade eat gris-blanc sur li long diga ; apu it un strie frigid,
obscurimen crispat : li aqua del canal. Sur li lontan diga transversal
cludent li horizonte, un solitari vent-moline fat se vider avan li
nubes. 

 

Li cavalcatores haltat ; roncada e tramplada, pian raslada del curasses,
o un cliquettada, quande li cavalles mordet li fuste. Sub li larg
plum-chapeles ocules obscur, mimes transnoctmen fatigat. 

 

Ex li lontanie venit un son, ínsonor e gravi, revenit e revenit ; li
terre comensat tremer levimen. 

 

Che un salice haltat sur lor bell cavalles du yun oficeros e regardat
tacente a lontan. 

 

\"Darville, mi amíco\...\", subitmen dit un de ili. 

 

\"Yes, mi amíco?\" 

 

\"Yo desira dir te alquicos.\"

 

\"Nu?\" Lai ton esset amical, ma li ocules regardat intensimen a
lontanie e li pensas volat con ili. 

 

\"Audi, Darville !\" Il posit li manu sur li brass del altri e regardat
le insistente in li facie. Ti-ci strax devenit atentiv. Ti qui volet
parlar, inclinat li cap, spectat al terre préter li ped-puntes avansat
in li strippes, e dit hesitante : \"Yo ne va transviver ti die. Yo save,
que yo deve morir hodie.\"

 

\"La Peyroûle, mi amíco, quo tu parla ta ??

 

\"Ples ne replicar. Yo save it. Yo senti it tam cert, quam yo presentit
omni evenimentes in mi vive. Important esset null, anc ne ti-ci. Ma yo
ne vole maner jacent in li mudde por li cornixes. Si tu successa trovar
mi cadavre, fa interrar it. Ples informar mi fratre, li Marques : it ne
va far le mult chagrine, támen it dece, que il mey reciver information.
E ples salutar de me tu marita, Anne de Clamecy, a quel yo esset devoet
in honores, e a tu self mill adíos, e que tu mey viver felicimen !\"

 

\"La Peyroûle !\"

 

\"Ti ci cruce, quel yo sempre portat e quel es benedit, tu deve dar a
vor micri Suzanne, por que ella mey portar it in memorie de me\...\"

 

Il palpat ye su coll e penat extraer li cruz de sub camisol e curasse,
ma il devet lassar to, e al amíco, quel volet impedir it, li replica
esset interruptet del comanda por avansar. 

 

-29-

 

 

 

Ili cavalcat quar e quar súper li diga in curt trotte, durant que li
trumpet-signales comensat sonar ye omni láteres e li bruida del cannones
aproximat se. 

 

Vi, de avan un maledition. Li diga sta demolit in fine, infra rumora li
nigri aquas in li vent matinal e súper it ducte ni ponte ni via ; cis e
trans es abrupt scarpages. Raslant halta, poy acumulation, saltada de
cavalles retrotraet --- mey esser maledit li ásino, quel ha inviat les a
ci ! 

 

Un terribil cracada resona just avan les ; li vent-moline supra sur li
altri diga inflamma se. De detra li moline appari micri movent nigri
figuras, hastant along li diga, nu ili deveni plu micri : ili genuposi.
Ex li dens serie de fusiles it fulmina : e cavalles culbuta se e cade,
mannes rasla sur li lapidosi diga o infra in li aqua. Li pállash (sabre)
es ínutil, e con lor revólveres ili posse far necos efectiv. 

 

Li ultim ranges successa tornar. Ili cavalca pesantmen retro con li
ínquiet, evadent cavalles, súper li córpores del cadetes. Li diga es
covrit med cadet cavalles. sanguant homes e armes, li obscur aqua es
rubat de sangue. 

 

Nu ili denove es che li boscage. Ma ja li prates turbulea de foren
infanterie, partú li blu stal-helmes brillia contra les. Alquicos es
missuccessat ; ili ne save proprimen ; ili retira se along li boscage,
con pállash o tercerol ma de omni láteres sta li picas. Nu un gigantic
picator con barbut visage avansa su pica contra Darville. Ti-ci tira per
li revólvere contra li visage, e falli : tro tard il capte li pállash ;
alquicos preterfrappa apu le, li barbut visage glissa dextri préter le e
desappari : su cavall ha fortirat le. Il save : La Peyroûle ha parat li
colp, e durant que il se per brass e corb e espade, il regarda retro e
vide li amíco jacer sur terre con péctore perforat, un brass ancor
strangimen erectet, un deformat rise in li blanc facie, quo sembla
adressat a le. Poy il ja es lontan ; tramplant, muient masses avan le,
apu le, detra le ; e il self sur li eternimen chancellant, tramplant,
furiant animal, forcavalcante, il ne save ad u. 

 

\*\*\*

 

In tard posmidí, pos long e van pena --- nam un boscage, un diga, un
árbor es quam li altri, e decivez ili credet esser in li just loc, e ne
esset, --- li serchantes veni al sam loc. 

 

Darville salta del cavall e inbrassa li rigid córpore, besa li frigid,
pal facie, sur quel su lácrime gutta calid. Plorante il li band in li
nuca e tira li diamant-cruce de sub li perforat, ruptet curasse e li
lacerat collette. It brillia in li obscur luce, quelc lápides ha
desplittrat per li colp del punte ferrin ; ye li fin, glatt ligne e
inter li lápides adhere sangue obscur e coagulat. 

 

Poy, il ordina max bon possibil li vestes del morto, arangea li lacerat
blanc charpe surspruzzat de sangue e mudde, e ili interra le, tam
profund quam ili posse, e planta du bastonettes súper li tomb in li
terre. Ili di un brevi prega, crucea se, poy ascende li cavalles e
galoppa for. 

 

\*\*\*

 

Six semanes poy, quande li canales covrit se med tenui glaciecortice, e
li prates e árbores med gela e nive, li blanc flaggas e charpes
retrofluet sur terre francés.

 

In chascun quartere, Darville fat leer un messe por li cadet amico ; il
misset un curriero al Marquis de Dannefleur, quel avisat le pri li morte
de su fratre junior ; e quande il self venit hem a su marita e narrat la
pri li guerre, il aportat la anc li salutationes del amico e raportat la
su morte, e qualmen il hat morit por le. 

 

Ella devenit tre pallid e dolorosimen plorat pri ti nova, e il inbrassat
la e plorat con ella. Nam ambi hat videt in li morto lor max bon amico.
Poy il dat la li diamant-cruce. Ella videt li lesura: \"To va nequande
esser reparat\" ella dit e besat li memorette. \"Il self vell har
meritet it, quel perdit su vive por te.\"

 

Ella circumpendet li crucette al infante ; ma pro que Suzanne esset
ancor tre micri, ella reprendet it e gardat it, por que li infante ne
mey perdir o damagear it. 

 

Durant li tot hiverne Darville ne videt su marita devenir gay. Ella
ornat se ye li fest-dies e dansat quande il demandat it, ma benque li
delicat visage rubijat, li ocules spectet melancolic e li manus bentost
pendet fatigat ye su látere. 

 

-30-

 

 

 

Ma de to anc li cordie de il devenit pesant e opresset, nam il videt,
que ella ne plu injoyat-se per li amore de le, quam antey. 

 

Quande li aere devenit plu calid e li nive sur li prates fondet se,
Darville comensat metter su armes in bon statu. Tande Anne de Clamecy
imbrassat su marito e dit implorante : \"Ne vade de me ! Ti ci vez null
La Peyroûle acompania te por protecter te ! --- Mane che me ! Ples ne
lassar tot sol !\"

 

Il besat la e dit la mult motives, pro quo il devet ear in guerre e
quande li armés departet e li comanda venit de su colonel, anc il
cavalcat vers li Rhen. 

 

Ma il revenit nevulnerat, e ella tenet le imbrassat durant long témpore.

 

In vésper il audit la pianimen cantar ; e quande venit li festa de St.
Martin in hiverne, ella mettet su max lucid robe de silk. To quo evocat
attention, esset, que ella havet obscur ocules e cindre-blond capilles.
In ti capilles ella hat posit perles e verdi folies. 

 

Anc li micri Suzanne hat esset vestit festalmen ; ma quande sedente ye
table ella videt su matre tant ornat, ella ancor demandat su cruce, \"li
cruce, quel li matre sempre besa\", ella dit. 

 

\"Vanitari flicca\...\" ti ci hat just comensat ; ye li paroles del
infante ella devenit mut. Un instant plu tard ella stat up, apportat li
crucette e pendet it circum li coll del micra.

 

\"Mei, mei cruce\" ti ci dit e ardentmen presset li bocca sur it. 

 

Darville totmen ne hat atentet a omni to ; solmen quande il videt li
infant far talmen, li son del paroles queles just hat sonat a su orel, e
li images, queles ili quasi ancor un vez repetit se in su spiritu, e it
semblat le, quam si alquicos jacentat se sur su péctore e presset sur su
cordie til ruption. Il palpebrat med su ocules\... su marita regardat ad
infra sur li platil, li infante esset ancor pressent li diamant-cruce al
bocca per su manus ínhabil, durant que un eternitá semblat passat. Tande
li paroles sonat in su orel, queles ella hat parlat ante un annu : \"To
il ha meritet, quel ha morit por te !\" e ex su péctore venit un penosi
sospira. Su marita ne regardat up ; solmen ex su ocules cadet li
lácrimes. Necun parlat un parol, li servitor servit li sequent plate, li
diné finit, e Henri de Darville stat up e pesosimen passuat ex li
chambre. 

 

Li servitores avisat pri tracies de cervos e lupos, ma il ne eat
chassar. Durant dies il sedet e revachat. Ella bonmen videt it, ma dit
necos --- pianmen, presc ínaudibilmen ella fat su labores de menage.

 

Un vésper il stat ante li porta del dormitoria e audit la pregar alt e
ardent. Il intrat, ella continuat pregar sin circumspecter. Silent il
atendet til que ella hat finit. Quande ella levat se del genús, ella
regardat le ; li blond bucles pendet confus circum su ray, infantin
visage blanc e con rubi guancies esset alterat, e il mordet su mustache.
Ella vadet in li chambre a ci e ta e fat se labor ye li coffre de
linage. 

 

\"Anne,\" il subitmen dit, \"quande tu ha confesset li ultim vez ?\"

 

Ella manet stante sin mover. \"Mercurdí pos li festa del mortos\", ella
replicat.

 

\"Yo ne es permisset questionar te, quo tu ha confesset\...\" il
comensat. 

 

\"No, to vell esser un pecca.\"

 

\"Ma tu es permisset dir it a me voluntarimen\...\", ella fat un
movement refusatori. \"Si un culpa oppresse te, Anne\...\"

 

Ella spectat questionante in su ocules.

 

\"Anne de Clamecy, mi marita, esque tu ama me ancor quam antey?\"

 

\"Yo ama te, Henri !\"

 

\"Yes ! e esque tu ha sempre amat solmen me?\"

 

\"Yo ha te amat, desde que yo conosse te !\"

 

Silentie. Poy il dit penosimen : \"La Peyroûle ha te amat !\"

 

Anc ella silentiat ante replicar \"Pro to il ha morit por te, Henri!\"

 

\"Yo save it. Ma yo ne posse viver, si yo ne save, quo yo deve saver.
Esque tu posse Jurar a me, Anne, que tu sempre ha amat solmen me?\"

 

\"Qualmen tu posse questionar o dubitar?\"

 

\"Si yo deve viver, Anne\... \"

 

\"Yo\... vole\... jurar\... it\... a te !\"

 

-31-

 

 

 

\"Ne talmen, Anne. O tu ha esset fidel, e tande yo vole rular me avan te
sur li terre e far li penitentie, quel tu demanda\... " 

 

\"Yo demanda null\...\" 

 

\"O tu ne es fidel, tande tu anc posse esser perjuriosi.\" Il inflammat
li candeles sur li coffre : \"Jura it a me, ye li cruce. quel tu besa,
ye tu filia, jura\...\"

 

Tande li fémina tremet, e ella dit : \"Yo vole jurar it a te\... quam tu
demanda it. Ma antey ples escutar me.\" Ella volet parlar, ma ne posset.
In fine ella levat li manu e un fingre ; ella stat un poc inclinat
ad-avan e tenet li fingre rigidmen erectet ; li plicas de su silkin robe
brilliat in li luce del candeles, quande ella parlat : \"Tu save,
qualmen noi conosset nos e qualmen on spondet nos ; e tu save, que tu
laudat necun, e narrat de necun tam mult quam de tu amico La Peyroûle. 

 

\"E quande La Peyroûle venit e logiat che nos, silent, quam un, quel
vell posser dir mult, mocaci e támen indulgent contra nos, --- nequande
il mocat te o me, e sempre amicitá stat in su ocules. Sovente il sedet
long témpore silent e quande noi questionat le, quo il pensat, il solmen
ridet e dit : \"Nequó\". 

 

E tu anc save, qualmen il esset, gentil e tamen dotat med un voluntá,
quel on devet obedir ; tu sempre fat quo il te consiliat ! Tant fort
esset su voluntá, que il morit, quande il volet morir. Nu, ples audir :
un die il me dit, que ne solmen tu amat me\... e yo comprendet, que il
parlat pri se, e yo esset trist pro le. Alor il parlat\... ancor mult 

a me\... e un die il te consiliat ear in guerre, e vu fat it. Qui save
quo il pensat ? Tande yo presc credet que il volet tentar Deo\...
solmen, quande tu hemvenit, yo comprendet, quo il hat volet ! 

 

\"Depoy yo es trist pro le e pro nos e plora ; e\... quelcvez it sembla
me quam\... si yo hat amat le\... esque tu comprende to ?\"

 

Ella hat devenit rubi e pallid ; ma il sucusset li cap e dit \"Tu ha
nequande narrat me to, Anne. Yo ne posse saver, quo La Peyroûle ha
volet. Ma yo deve saver, esque li infant es mei !\"

 

Ella gemit, ella presc criat. 

 

Darville hat eat ex li chambre, e aportat li dormient infante sur su
brasses e posit la in li lette del matre. Poy il prendet li cruce, de
quel lápides scintillat in li luce, tenet it avan la e dit : \"Repeti :
yo jura ye ti cruce, e ye li salute del anima de ti, a quel it
apartenet, que yo esset fidel a te, e yo prega\... que ti infant mey
viver e felici, 

tam ver, quam it es tui !\"

 

Ella levat li manu, livid, e comensat repetir\... ma ella regardat li
infant. e lassat descender li manu, e ne jurat. 

 

Darville expulset un cri e un blasfemie.

 

\"Il ha morit por te, Henri!\" Ella clamat. 

 

\"Yes, pos har fat, quo ne lassa me viver !\"

 

\"Tu vole mortar anc me?\"

 

Ma il solmen fix regardat la e ne dit parol. 

 

Ella jettat se avan le sur li terre e provat capter su manus, queles
ella ne successat alontanar de su cap. 

 

\"Ma to omni es passat, ella dit, yo ama te e yo te es fidel ! Yo es
felici con te !\"

 

Ma il solmen regardat la fix e obscur e ne movet e ne respondet. Tande
un horrore captet li fémina, e ella prendet li infante e curret ex li
chambre. 

 

Su marito surtit solmen ye li proxim matine. In li castelle il trovat ni
su marita ni li micri Suzanne. Anne de Clamecy hat in fugit con li
infant. 

 

Il esset sol. 

 

Anc Darville ha morit in guerre. 

 

(Li autor de ti emoent raconta, li conosset scritor german Karl Federn,
es li patre de nor colaborator llmari Federn, quel hodie perfini li
complet dictionarium de Occidental). 

 

-32-

 
:::
