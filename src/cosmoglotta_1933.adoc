= Cosmoglotta 1933
:revdate: 2023-04-14
:docdescription: Omni numerós publicat in 1933 \
del oficial organe del lingue international Occidental/Interlingue.
include::common_attributes.adoc[]

// This file is part of project Cosmoglotta (http://ne.alinome.net)
// by Marcos Cruz (programandala.net).
//
// This file is in AsciiDoc format (http//asciidoctor.org).
//
// Last modified: 20230414T1206+0200.

include::about_this_book.adoc[]

// Cosmoglotta A 86 (1933-01/02) {{{1
== Cosmoglotta A 86 (1933-01/02)

Annu XII    Januar -- Februar 1933    No. 1 (86)

// Rasmus Rask {{{2
=== Rasmus Rask

[.author]
De A. Z. Ramstedt, Helsingfors.

Li 14m novembre 1932 100 annus ha passat del morte del grand dan
linguist Rasmus Christian Rask, un del pioneros del modern linguistica,
li memorie de qui con jure deve esser celebrat.

Rask nascet in 1787 in Dania quam filio de un povri farmero. Il posset
visitar un bon scol, e un die il recivet, pro su diligentie, un premie,
tamen un strangi: un libre quel contenet un antiqui poema
«Heimskringla», scrit de un islandic poet Snorre Sturluson, circa annu
1200, in un antiqui nordic, quasi proto-scandinavic lingue quel
naturalmen esset íncomprensibil al yun púer. Qualmen leer li libre? Li
púer ne havet ni vocabulariums ni grammaticas. Il comensat self composir
un grammatica e un vocabularium del antiqui lingue
del libre, un interprense unic de un scolero! Su interesse por
linguistic studies esset avigilat, e il consacrat su tot vive a explorar
tam mult lingues quam possibil. Il publicat un multitá de grammaticas:
antiqui islandic, dan, anglosaxon, frisic, hispan, italian, singalés,
persian, finnic, lappon, etc. Durant un viage a Island in 1816 il scrit
su grand dissertation: «Investigation pri li orígine del antiqui
islandic o nordic lingue», per quel il fat epoca in li historie del
linguistica.

// XXX NOTE: li marca original de págine -1- esset in li sequent
// paragraf:

Quel es li merite de Rask? Il prescrit li general principies del
comparativ e historic linguistica, il emfasat quam unesim li necessitá
comparar li grammatic intern structura del lingues in oposition al
precedent linguistes, queles hat contentat se per citar solmen cert
vocabules por demonstrar afinitá de lingues. Il dividet li indoeuropan
lingues in families, queles essentialmen coincide con tis, queles li
scientie
accepta quam li corect anc hodie. On deve memorar que ante Rask li
linguistica apen esset digni del nómine de scientie. Il comprendet que
li indoeuropan lingues ha evoluet de un comun antiqui protolingue, quel
il pensat simil al grec -- un assumption, quel plu tard ha esset
confirmat de modern linguistes.

Li forsan maxim grand decovriment del comparativ linguistica, li regul
pri li changes de cert «mut» consonantes del «classic» lingues
(sanscrit, grec, latin) al germanic lingues, esset li resultate del
explorationes de Rask, benque it es conosset in mult landes sub li
nómine «lege de Grimm», secun Jacob Grimm, un famós contemporan german
linguist. Prof. Otto Jespersen scri in su libre «Die Sprache»: «Si on
vole nominar ti lege secun un mann, on deve plu bon indicar it quam
«lege de Rask», nam omni ti transitiones lat. gr. p {equals} f, t {equals} th, k =
h, etc. es numerat in li libre «Investigation» de Rask, e Grimm
conosset ti ovre ante quam il hat scrit un sol parol pri li changes del
consonantes.»

Ancor es remarcabil specialmen su grammatica del anglo-saxon, per quel
il apari quam fundator del anglistica, e adplu un dissertation pri li
antiqui persian lingue, pri quel on ante il hat havet opiniones totalmen
fals.

Por studiar lingues il fat un long viage (1816-1823) tra Svedia,
Finlandia, Russia, Caucasia, Persia e India, durant que il experit mult
strapacies, mem un naufrage in li Indic Ocean. Solmen in 1831 il esset
nominat professor del oriental lingues in Copenhagen, ma ja li sequent
annu il morit, malad e desilusionat. Su contemporanes ne comprendet le.

Yo permisse me citar ancor un frase ex li excellent libre de prof.
Jespersen «Die Sprache»: «Benque impedit in mult manieres, per
povritá, maladie e ti circumstantie, que il scrit
in un lingue tam poc conosset quam li dan, Rasmus Rask tamen promine,
pro su clarvidentie, su critic sagacitá e su repulsion de omni fantastic
teoretisation, quam un del unesim ductores del linguistica.»

****

Ples inviar Vor abonnament ja hodie por evitar interruption del
expedition! Li economie crise universal obliga li administration cessar
li inviation del revúe a non-payantes!

****

// XXX NOTE: ci esset li marca original de págine -2-

// Li conjunction «quam» {{{2
=== Li conjunction «quam»

[.author]
De A. Z. Ramstedt, Helsingfors.

Yo prende li libertá tractar un poc li usation del comparativ
conjunction «quam», quel ha esset object de discussion. Yo vole
constatar, quel roles on ha dat e queles ne, secun mi opinion, posse dar
a it in Occidental.

Quam introductori observation yo peti remarcar, que «quam» deve esser
distinctmen separat de «qualmen», quel evidentmen significa solmen «in
qual maniere», sam quam «talmen» significa «in tal maniere». «Qualmen» e «talmen»
es pur adverbies, e «qualmen» es ergo equivalent a anglés «how», latin «quomodo»,
sved «huru», ma ne a german «wie», francés «comme», italian «come», hispan «como», russ «kak», queles es ne
solmen adverbies ma anc conjunctiones. «Quam» e «tam» es, in contrari, pur
conjunctiones e «quam» have mult functiones in Occidental{blank}footnote:[In
vice de «tam -- quam» nor grand mastro J. Lott usat «ta -- qua», formes
queles de mult punctus de vise vell esser defensibil.]. Yo va provar
ci infra classificar li principal.

// XXX NOTE: li marca original de págine -3- esset inter listunes 5 e
// 6:

1. *Assimilativ «quam»*: «Tu es quam un flore» («german Du bist wie
   eine Blume»; li sequent parol have articul) {equals} «simil a»,
   «quasi», german «wie», anglés «like», francés «comme», italian
   «come», hispan «como», sved «som», russ «kak».

2. *Identificativ «quam»*: «Quam presidente de Germania Hindenburg
   have li suprem potentie» (german «Als Präsident…»; li sequent parol
   ne have articul) {equals} «essent», «in capacitá de», «in qualitá
   de»; D «als», anglés «as», in anglés on usa rarmen anc latin «qua»,
   francés «comme», sved «som», russ per _casus instrumentalis_.

3. *Comparativ «quam» de egalitá* che li positiv gradu del adjectives:
   «Tam bell quam un flore»; german «wie», anglés «as», francés grand
   comme la «main», aussi grand que son frére, latin «quam», italian
   «come», «che», hispan «como», sved «som», russ «kak».

4. *Comparativ «quam»* de ínegalitá che li comparativ gradu del
   adjectives: «Plu bell quam un flore»; D «als», anglés «than»,
   francés «que», italian «che», «di», hispan «que»footnote:[In hispan
   on usa «que» por comparar subjectes u objectes, ma «de» por
   comparar quantitás. Note del editor digital.], sved «än», russ
   «chem» o per _casus genitivus_, latin per _casus ablativus_.

5. *Corelativ «quam»*, conjunctent integri o eliptic frases: «Quam vu
   save, li cose es desfacil.» -- «In li sam maniere noi va morir quam
   nor patres ha morit» {equals} eliptic: «Sam quam nor patres noi va
   morir».

6. *Exclamativ «quam»*: «Quam bell es li flore!» -- «Quam curt es li
   vive!» A ci apartene anc interrogativ quam: «Quam long es li
   strad?», «Quam mult (= quant?) custa li flore?». Ti function es
   conform al usu del latin, ma ne a anglés o sved, queles usa
   adverbie: anglés «how beautiful!», sved «hur skön!».
+
Li adverbie «qualmen» ne posse esser usat ci in Occidental, nam it
acte se ya ne tant pri li qualitá quant pri li mesura, ergo un
comparation fictiv, in quel casu «quam» es plu logic. To es confirmat
per li hispan expression «¡Cuán hermosa!» e li francés per «combien» e
italian per «quanto».

7. *Enumerativ «quam»*: «Domestic animales quam canes, cates, etc.»
   {equals} «ad saver», «per exemple».

Dubitabil e mem evitand sembla me li usation de:

[start=8]
. *Temporal «quam»*, benque un tal function vell esser motivat pro li
  usu in li modern lingues. Plu bon vell esser usar in Occidental
  solmen quande o transcrition per gerundium si possibil: german «Als
  ich zu Hause war, besuchte mich…», francés «Comme je restais…« (anc
  «quand», «lorsquei»), hispan «Como estaba en casa…» (anc
  «cuando»)footnote:[In hispan «Como estaba en casa…» significa «Nam
  yo esset in hem…» o «Mersí a to, que yo esset in hem…», durante que
  «Cuando estaba en casa…» significa «Quande yo esset in hem…». Note
  del editor digital.], italian «Come stava a casa…» (quando) --
  Occidental «Quande yo esset in hem…», german «Wie er mich sieht,
  fängt er zu fragen an» -- Occidental «Quande il vide me, il comensa
  questionar», o «Vidente me…».

. *Exceptiv «quam»* sembla impossibil in Occidental. On deve usar
  «except» o «forsan», latin «nisi». Ples comparar ti du german
  frases: «Niemand hat gekämpft wie du» -- Occidental «Nequi ha
  combattet quam tu»; «Niemand hat gekämpft als du» -- Occidental
  «Nequi ha combattet except tu». Li francés expression «Il n'avait
  qu'un seul défaut» ne deve esser traductet «Il ne havet quam un sol
  defect», ma «Il havet solmen un defect». In li sam maniere it vell
  esser francés idiomatisme scrir «It ne acte se quam pri paroles», in
  vice de «It ne acte se pri altricos quam pri paroles», o «It acte se
  solmen pri paroles».

In comparationes ínter du comparatives o in tal-nominat *proportional
comparation* noi usa in Occidental «tant -- quant», o null conjunctiones secun li
usu p. ex. in francés e anglés: «Quant plu old, tant plu stupid». «Quant plu on vide
le, tant minu on estima le». «Plu on lee, plu on save». «Minu on lee, minu
on save».

// XXX NOTE: li marca original de págine -4- esset in li sequent
// paragraf:

Comparante li functiones del conjunctiones comparativ in li
diferent national lingues, noi constata, que chascun lingue have su
propri regules, talmen que it sembla esser impossibil trovar paroles e
regules, queles vell esser facil, neutral e natural in li sam témpore.
Etsi du nationes have li sam paroles, ili tamen usa les in diferent
manieres. Li anglés «as» e li german «als» es ya etimologicmen li sam parol,
ma noi vide, que ili ne have li sam functiones. Si on vell prender
conjunctiones ex un modern lingue, on vell esser fortiat introducter
regules, sovente tre complicat, sive por forenes pri to, qualmen li
conjunction es usat in li respectiv national lingue, sive por ti nation,
quel usa it in su lingue, pri to, qualmen on ne deve usar it in Occidental.

Del altri látere un profund studie del modern lingue monstra, que on ne
besona 3-5 conjunctiones comparativ, ma que on posse expresser se in
bon e facil maniere per un sol. Electente un sol conjunction comparativ
on ne posse trovar un plu bon tal quam li latin «quam», quel sta in bon
acordantie con li sistema de Occidental. It es ver, que un sol «quam» aporta
quelc ínconvenienties, benque ili ne es seriosi. Anc natural lingues
monstra casus, u lor mecanisme claudica. Tri exemples:

1. Il es tam grand quam poet quam quam prosator.
2. Il es plu grand quam poet quam quam prosator.
3. Plu bon morir quam quam poltron fugir.

In li unesim exemple p. ex. anc li sved lingue vell haver «som som»,
sin posser evitar it per altri maniere quam per transcrition, o, quo
sovente es fat in parlada, per omission de ún «som». In li duesim e
triesim exemple anc li german lingue regularimen vell haver «als als»,
ma on changea les subitmen a «denn als»! Si noi ne vole tolerar du
«quam»'s in Occidental, noi posse expresser nos in li sequent manieres:

1. Il es tam grand in su capacitá de poet quam in su capacitá de
   prosator.
2. Il es tam grand poet quam prosator.
3. Plu bon morir quam fugir quam un poltron{blank}footnote:[Por li
   latin conjunction «quamquam» noi usa nu generalmen «benque», secun
   un proposition fat de me ja in 1928, in vice del mutilation
   «quancam» usat de E. de Wahl.].

// XXX NOTE: li marca original de págine -5- esset in li sequent
// paragraf:

Existe sempre medies expresser se clar e distinct per un sol quam, sin
introducter 3 conjunctiones «kom», «kam» e «quam», quam ha fat prof.
Jespersen in Novial{blank}footnote:[Li rumanian lingue usa por comparation de
egalitá «ca» e por ínegalitá «că», ambi provenient del Latin «quam», li
function de quel ergo deve har esset plu general in vulgar Latin quam
in classic, quo es confirmat anc per li usation de italian «che» e francés «que».].

Alqui vell posser ancor far li objection, que noi usa quam ne con li sam
restrictet function quam fat Cicero. Ma to ya ne posse leder plu li
auricules del mort romanos, queles ne
posse protestar ex Hades. Existe un enorm númere de latin paroles,
queles li modern homes usa in altri maniere quam li romanos, queles
ergo, si ili vell tornar se in lor tombes chascun vez noi usa falsmen un
latin parol, vell dever constantmen rotar.

// Por unitari pronunciation {{{2
=== Por unitari pronunciation

[.author]
De Dr. A. Peipers, Köln.

Li homes have du medies por intercomprender: parlar -- audir, e scrir
(printar) -- leer. Li unesim (acustic) medie es li original e natural; it
es mult plu antiqui e general quam li
duesim (li optic), quel es artificial e un plu-minu bon imitation del
unesim. Ma durant li ultim centennies, desde li invention del printation
e precipue del scri-machine, li optic metode de interchange del pensa ha
superat li acustic in considerabil gradu concernent frequentie e
qualitá. Li scritura conserva plu bon, plu corect li idé, ma anc su
lingual form.

Ti-ci resiste contra li transformativ tendenties del parlat lingue. A ti
circumstantie noi debi li existentie de un grand stock de international
paroles, li fundament del modern mundlingue-sistemas.
Nor autores ha sovente demonstrat que li ortografic
internationalitá prepondera ye li fonetic.

Ma justmen pro to noi deve considerar que li mundlingue es destinat ne
solmen por li international corespondentie e printation de revúes e
libres, ma anc por li usada in li international trafic, viages,
negociationes, discussiones in congresses etc., e que por to noi besona
urgentmen un unitari pronunciation.

// XXX NOTE: ci esset li marca original de págine -6-

Adplu noi deve considerar que justmen in ti-ci punctu noi es ataccat per
li maxim grav argument del linguistes. E si noi memora li experienties
fat in li international congresses del
sistemas Volapük, Esperanto e Ido, noi save que in fact ci es un del maxim
debil punctus del mundlingue.

Pro li present general economic crise noi ne ancor posse esperar
arrangear bentost un international congress de Occidental, li maxim bon
ocasion por studiar ti-ci problema. Ma li modern tecnica del acustica ha
dat nos du excellent auxilies: radio e grammofon! Si noi vell obtener li
permission de quelc radio-emissorias in divers regiones, emisser quelc
textus in Occidental, nor samideanes vell posser comparar li
pronunciation del divers oratores e far su criticas. Ma it es tre
desfacil obtener li permission. It vell esser mult plu facil e
practicmen executibil, far recepter textus in Occidental per oratores de
divers matrin lingue, in grammofon-discos; ti-ci, contra li radio, have
li avantage que on posse far repetir li
textus quant sovent on desira e que on posse far li prestudies exter li
publico; finalmen post un detalliat critica, on vell posser presentar li
discos con li maxim bon pronunciation al
competent expertes e autoritás.

Si li linguistes vell denove argumentar que li mundlingue va fender se
in divers dialectes per li divers pronunciation del nationes, noi vell
referer al radio e grammofon quam excellent medies diffuser e conservar
sempre un unitari pronunciation.

// Abonnament a Cosmoglotta {{{2
=== Abonnament a Cosmoglotta

// XXX NEW: Li titul in supra esset mettet in ti edition.

Ples inviar Vor abonnament ja hodie!

Li sequent numerós va esser misset solmen a tis qui ha renovat e payat
su abonnamentes.

// It es demonstrat {{{2
=== It es demonstrat

In un micri cité on hat structet un nov buchería. Li corporation del
bucheres misset al magistratu un plende pri to, que li porta del
buchería esset tro strett, talmen que null bove posset passar tra it. Li
borgomastro self vadet personalmen al loc por examinar li cose.

Il passat, con extendet brasses, tra li porta e exclamat:

«Qualmen, esque un bove ne posse passar tra ti ci porta?»

// Self-evaluation {{{2
=== Self-evaluation

Un amato misset a su amata su portrete per posta. Por economisar porte
il scrit súper li adresse: «Specimen sin valore.»

// XXX NOTE: ci esset li marca original de págine -7-

// Li censor {{{2
=== Li censor

[.author]
Paginette ex li ancian regime de Russia. Originale por Cosmoglotta de A.
Kofman, Odessa.

-- Ples dir, yo suplica, car senior, pro quo Vu interdictet mi libre?

-- Pro que Vu propaga in it ínmoral idés!

-- Impossibil! Qual idés ínmoral Vu ha trovat in it?

-- Esque Vu ha obliviat? Vu mentiona ta du circumstanties extrem
abominabil. Vu scri: «Quande Hyrcanus li Duesim, por punir su fratre
Aristobulus, assediat Jerusalem, inter li homes, queles hat fugit ex li
cité, esset un pie mann Onias. Il cadet in li manus del assediantes,
qui, in li crede que li ciel sempre acceptat su pregas, postulat que il
mey dir anatema contra Aristobulus e su partisanes. Ma in vice de to
Onias pregat: Ho Deo, li assediantes, sam quam li assediates
es tui popul, refusa do far to, quo singul partie desira contra li altri
partie! Ti prega indignat li assediantes e ili mortat li pie mann.»
Talmen Vu ha scrit!

-- Ma quo es ínmoral in ti prega?

-- Li ínmoral tendentie es, que Deo quasi ne posset far du oposit e
contrari fenomenes: satisfar li ambi parties. Secun Vor libre on vell
pensar, per exemple, que Deo ne posse far, que it es, in li sam témpore
e in li sam loc, calid e frigid, in consequentie, que Deo es impotent.

-- Ma qualmen Deo posse far in sam témpore e in sam loc du coses tant
contrari?

Li censor contraet li broves.

-- Si Vu parla tal lingue, nor conversation es finit!

-- Ma, in li nómine de omni santes! Esque es imaginabil, in sam témpore
e in sam loc, calore e frigore?

-- Ples ne dir follies! Vu save tre bon, que si Vu jace in febre, Vu
have in sam témpore calore e frigore!

-- Hm… yes… E li duesim circumstantie?

// XXX NOTE: li marca original de págine -8- esset in li sequent
// paragraf:

// XXX NOTE: Duplic negation :( «Vidente que ni un tal object, ni
// alcun altri statue o figura ne esset ta»:

-- Li duesim? Vu scri: «Quande Pompeius hat assediat Jerusalem e prendet
it, il usat li ocasion por penetrar in li santuarium e satisfar su
curiositá pri li particularitás del cult hebréic, pro que un rumore
curret, que in li temple esset un cap de ásino, adorat del hebrées.
Vidente que ni un tal
object, ni alcun altri statue o figura ne esset ta, Pompeius esset tant
consternat, que il obliviat raubar li temple, benque in li tresorería
del temple esset circa 2{nbsp}000 talentes.»

-- Esque ti casu anc es ínmoral?

-- Certmen! Yo peti Vos, qual conclusion on posse far de ti fact?

-- Qual conclusion? Tot simplic: por que un sacrilegie ne eveni, it sufice
solmen li manca de un cap de ásino…

-- No, senior! Li conclusion es un altri: li fact que rational homes ne
adora cap asinin es possibil, ma Vu suggeste li idé, que solmen per
oblivia un chef de armé ne rauba temples. To
esset Vor allusion. Ma to es sanguin offense contra li armé, e to ne es
permissibil.

// Sententies de A. Rivarol (1753-1801) {{{2
=== Sententies de A. Rivarol (1753-1801)

Li maxim civilisat popul posse esser tam proxim al barbarie quam li
maxim brilliant ferre al oxid. Che li popules quam che li metalles it es
solmen li superficie, quel brillia.

Li revolution ha emerget ex li libres de filosofes -- quam un armat
doctrine.

Por producter un revolution es necessi un poc stupiditá de ún látere e
un portion de intelligentie del altri látere.

Null hom vole esser sol in li munde, mem ne li avaro, benque il tande
vell posseder omnicos, mem ne li invidioso, benque il tande vell vider
solmen ruines.

Li homes passa lor témpore per disputar pri li passate, lamentar pro li
present, e tremer pro li futur témpore.

Li grammatica es li arte far plu levi li desfacilitás de un lingue; li
levuore ne deve esser plu pesant quam li cargo.

Li idés es un capitale, quel da interest solmen in li manu de un
talente.

Li idés viagea circum li munde. Illi passa de secul a secul, de lingue a
lingue, de poesie a prosa, ante que ili es investit in un splendid
image, un vivid e brilliant expression, quel plu
ne escapa. Tal ili apartene al heredage del homanité.

// XXX NOTE: ci esset li marca original de págine -9-

// Li prisoneros {{{2
=== Li prisoneros

[.author]
De Friedrich Nietzsche.

Un matin li prisoneros venit a su corte de labor: li inspector ne esset
ta. Quelc de ili vadet, quam customari, immediatmen al labor, altres
stat ínocupat e regardat obstinat. Tande un mann avansat e dit con
sonori voce: «Ples laborar tant quant vu vole o fa nequo: to es egal.
Vor secret conspiration es revelat. Li inspector ha spionat e va
preparar vos un horribil judicament in li proxim dies. Vu conosse le, il
es sever e revenjativ.  Ma ples remarcar mi parol: til nu vu ha
misconosset me: yo ne es ti, qui yo apare. No, in veritá: yo es li filio
del inspector e su dextri manu. Yo posse salvar vos, yo vole salvar vos.
Ma ples remarcar bon, solmen tis de vos, queles crede me pro mi parol,
que yo es li filio del inspector. Li altres va recoltar li fructes de
lor incredulitá». -- «Bon», un old prisonero dit post alcun silentie,
«ma proquo it posse esser te tam grav, que noi crede e que noi ne crede
te? Si tu vermen es su filio e posse far omni to quo tu di, ples dir un
parol in favor a nos omnes: it vell esser vermen amabil. Ma lassa li
babillada pri credulitá e íncredulitá!»  -- «E», un yun mann
interruptet le, «yo ne crede to, in céteri, it es solmen un cos
imaginat. Yo paria, que post ott dies noi va esser ci precis quam hodie
e li inspector va saver nequo». -- «E etsi il vell har savet alquo,
il ne save it plu», dit li ultim-venit del prisoneros, quel solmen nu
venit al corte, «li inspector morit just nu!» -- «Holla», plures
exclamat in un vez, «senior filio,
senior filio, qualmen sta li cos con li heredit? Esque noi nu forsan es
tui prisoneros?» -- «Yo ha dit vos to», li questionate replicat
clement, «que yo va liberar chascun, qui crede
me, tam ver quam mi patre ancor vive». -- Li prisoneros ne ridet, ma
movet lor epoles e lassat le star.

[.author]
Trad. de C.C.

// Li ideal fémina {{{2
=== Li ideal fémina

Li Argentinian pictor Benito Quinquela imagina se li ideal fémina tal:
Ella deve haver li dignitá del Anglesa, li blu ocules del Sveda, li
figura del Hispana, li chic del Francesa e li
brilliant nigri capilles del Argentiniana.

// XXX NOTE: ci esset li marca original de págine -10-

// Li tri amicos {{{2
=== Li tri amicos

[.author]
Ex Jean Christoph de Romain Rolland.

// XXX TODO: Confirma «elli» in li original:

// XXX FIXED: «pri quel elli ne pensat a rider» ->
// «pri quel ili ne pensat a rider»

Li facie de Schulz eclarat se. Il expandet se in un confus eulogie de su
old piano, ma silentiat bentost, nam Christoph hat commensat denov a
luder. Canzones succedet al canzones. Christoph cantat in semi-voce.
Schulz sequet chascun de su moves con ocules humid. Kunz hat cruceat li
manus súper su ventre e cludet su ocules, por juir plu bon. Tande e
tande Christoph retornat se radiante, vers li du old mannes, qui esset
in ravissement e il dit con un entusiasme naiv, pri quel ili ne pensat
a rider:

-- He! Quam bell to ci es! -- E to! Quo vu di a to ci? -- E to --
To es lu max bell de omnis.

-- Nu yo va luder quelccos, quel vu fa herisser li crines sur vor
cap.

Quande il finit un revosi pezze musical li cucú del pendule comensat a
sonar. Christian up-saltat e criat pro colere. Kunz, bruscmen avigilat,
rulat su grand consternat ocules. Schulz
self ne comprendet immediatmen. Poy quande il videt, que Christoph
monstrat imperiosimen per li punie al avie salutant e que il criat
forportar in li nómine de ciel de ta li idiot, ti spíritu ventriloquent,
il strax trovat por li unesim vez in su vive, que ti bruida in fact
esset íntolerabil, e prendente un stul, il volet grimpar sur it por
decrocar li trublard. Ma il
presc cadet e Kunz impedit le remontar. Il vocat Salomé. Ella arivat sin
hastar secun su hábitu e esset stupefat, quande on chargeat su brasses
per li horloge, quel li impatient Christoph self interim hat decrocat.

Quo yo deve far con it? ella questionat. To quo vu desira. Ples
forportar it! Noi ne plu vole revider it ci! dit Schulz, sammen
ínpatientosi quam Christoph.

Il questionat se self, quam il hat posset suportar tam long ti horrore.

// XXX NOTE: li marca original de págine -11- esset in li sequent
// paragraf:

Salomé pensat, que sin dúbita ella esset fortmen foll. Li musica denov
comensat. Li hores passat. Salomé anunciat, que li diné stat servit.
Schulz ordonat la silentiar. Ella revenit post deci minutes, poy denov
ancor post deci minutes, ti ci vez ella esset extra se e bolliente ye
colere e provante aspecter ínsensibilmen, ella plantat se in medie del
chambre,
e malgré li gestes desesperat de Schulz ella questionat per un voce de
trumpete, esque ti ci seniores preferet manjar lor diné, frigidmen o in
brulat statu. Que it ne concernet la; que
ella attendet lor ordonas.

Schulz, confuset del atacca, volet far un scene a su servitora, ma
Christoph eclatat rider. Kunz imitat le e Schulz in fine actet sammen
quam ili. Salomé, satisfat del causat efecte tornat circum sur su
talones con li mime de un reyessa, qui vole pardonar a su subjectes
repentiv.

To es un garsonessa! dit Christoph, levante se del piano. Ella es rect.
Nullcos es plu ínsuportabil quam un public, quel adveni in medie del
concert. E ili sedentat se circum li table.

Trad. de Dr. Karl Schüppel, Parchim.

// Prega sin confession {{{2
=== Prega sin confession

[.author]
De prof. Knut K jellberg.

SOL brilliant, lass tui radies fluer súper li munde e súper nos. Avigila
li natura a floreant vive ex li long hivernal dorme, e fonde in nor
propri cordies to, quo ancor es dur e gelat.

Lass li amore profluer in nos, e bruir quam li fluviettes vernal extern
in boscages e valleyes. Avigila roses sur pallid guancies, avigila
esperantie in trist cordies e in desesperat mentes!

Brillia súper lago e rive, tu flammeant torche del die, e brillia súper
vias, u homes vade. Forchassa li obscuritá del ignorantie, e lass nos
omnes migrar in li claritá!

Sol! Tu es li simbol del idés del luce e del veritá; tui calore es li
simbol de ti claritá quel victe omnicos.

VENTE vernal, susurra tra li novtextet vestiment del árbores, e súper li
flores e grámine del prates. Vade quam un caressa súper li facies del
homes, e forsuffla ex nor mentes e ex nor cordies omnicos includet e
omni polve, quel durant li omnidial vive posit se súper lu maxim bon in
nos, súper li maxim nobil desiras e súper nor maxim bell intentiones!

Da sanitá al malades e consolation al aflictet homes, e avigila che nos
omnes un plu profund desir a veritá e justitá, sagesse e bellesse!

// XXX NOTE: ci esset li marca original de págine -12-

TONES es li péctores de avies e homes, ex cord-instrumentes e flutes, ex
organes e cloches! Vu mey devenir ales, queles eleva nos ex li grus
súper prejudicies e mesquin inclusion a plu
alt vispunctus plu clar aer, u noi plu distinctmen posse vider li
ideales, queles noi tende atinger.

Porta pace in nor anxiós péctores e avigila, oh tones, che nos omnes to,
de quo intern bontá, veritá e bellesse posse florear e portar fructes!

SOL, luce e calenta nos! VENTE, da nos plu pur, plu clar aer! TONES,
eleva nos a plu alt, plu vast spacies!

Trad. de A. Lindström.

// Vienna {{{2
=== Vienna

[.author]
De E. Moess, Vienna.

Desde li novannu 1932 li Central Oficie del Occidental Union have su
domicilie in Vienna. Durant quin annus it esset in Mauer, un suburbe del
austrian metropole. Ergo li loc del central organ de nor representativ
organisation coincide con li cordie de Europa. Etsi li cap e li borse de
nor continent es in altri regiones, omni to, quo relate cultural
valores, specialmen arte, have un ver fusuore in Vienna. In ti respecte
it constitue in sam témpor un ponte e un node.

Forsan solmen Istambul ludet un simil rol, con li diferentie, que ti du
functiones alternat plu explicitmen durant li long existentie de su
senior fratre sur li sill de Asia: In li témpor de Alexander it esset un
ponte, till que Bizantia transformat se in Constantinópol, li metropole
de Ost-Roma. Durant li Grec Imperia it devenit plu e plu li porta e li
clave del Occidente por redevenir un residentie imperial del sultanes.
Nu it es solmen li fenestre del nov Turkia, tra quel penetra li
civilisation modern del Occidente.

// XXX NOTE: li marca original de págine -13- esset in li sequent
// paragraf:

Vienna, situat apu li max grand fluvie de Central-Europa -- ligament de
sett popules e de sett states -- nu es li max grand cité apu Danubio quel
unquande ha format li frontiere del Roman Imperia. In ti epoca noi trova
Vienna (nominat Vindobona) quam un bastion del civilisat sude contra li
líber norde. Li situation changea, secun que li punctu de gravitation
de Europa transi del meridional regiones al landes jacent in norde del
Alpes. E ci, u li central massive de Europa es tuchat del ja imposant
Danubio, comensat developar se durant li medievie li «Kaiserstadt» del
Habsburgos. Vienna manet lor residentie durant quin secules. Ante un
quart millennie it atinget su position max potent e in sam témpor it
travivet su max grand dangere pro li assalt del turcos. In li 19-m
centennie li district de su influentie limitat se a plu natural cadres,
devenient li capitale del monarchia Danubian, ma in sam témpor li
gérmines del decomposition comensat crescer in li imperia. Hodie it es
denov un cité excentric quam ante quin-cent annus. In su present statu
de developament it relate al ínsignificant torso «German-Austria» quam
un hidrocefale. Per li fortie de su geografic position e per su evoluet
institutiones ti cité es predestinat luder un simil rol quam un tot
state: i.e. Svissia, in li altri extremitá del Alpes.

Ya Vienna ha conservat sempre un duplic facie: un national e un
international, representat antey per li polaritá: borgesité e corte. Li
un radicant in li original population german, li altri atraent elementes
de omni partes de Europa: hollandeses, vallones, lotharingos, hispanes,
italianes, hungares, grecos, e precipue in li ultim secules judéos e
slaves in grand varietá. Ili omni lassat su tracies in li facie del
cité, ili omni contribuet per su talent e per su labor al ascension de
Vienna. Tot Europa oriental senti li spiritual emanationes de ti cité,
durant que it transforma li artistic forties del sam regiones. Li munde
conosse presc solmen li arte de Vienna e ne remarca li sciential e altri
láteres de su mission cultural.

Null interlinguist deve obliviar, que ci vivet e actet Julius Lott, li
fundator de nor interlinguistic scol, ci evenit li unesim congress de
Ido, ci es etablisset li International Museo de Esperanto e ci aparit
ante ne long Cosmoglotta.

Vienna es un nod e un pont!

'''

R{dot} N. Coudenhove-Kalergi recentmen respondet per li sequent lapidari
frases a un inqueste «Quo vu opine pri li future de Vienna?», arangeat
del revúe «Wiener Rundschau»:

Vienna vell esser destinat pro plu quam un consideration devenir li
Washington del futuri Paneuropa.

// XXX NOTE: ci esset li marca original de págine -14-

Si li Europan politica e economie ne changea, ti cité es ínsalvabilmen
abandonat al ruin.

Si li creation de Paneuropa realisa se, li future de Vienna va esser plu
grand, quam su passate.

// Li concurrentie del sistemas {{{2
=== Li concurrentie del sistemas

[.author]
De Ing. E. Pigal, Vienna.

Li problema de un international lingue ha ocupat li pensas de mult
erudit persones del ultim decennies. Divers propositiones ha esset
publicat. Un part del publicum es inclinat a creder, que li multitá del
projectes fa impossibil li solution del problema. To es un errore. In
contrari ti concurrentie ha ductet a un progressiv amelioration e al
selection del maxim
apt sistema.

Li resultate de ti evolution es li idioma Occidental, un harmonic
combination de naturalitá e regularitá. Occidental have un immens
quantitá de international paroles familiari a omni
educat europanes. Mult adeptes de altri sistemas ha transit a
Occidental. Plur decisiv experienties in divers landes demonstra, que
inteligent persones posse scrir e parlar ti interessant e excellent
lingue in curt témpore. Su difusion in Europa e America deveni sempre
plu grand.

// Cronica {{{2
=== Cronica

SOCIAL-DEMOKRATEN, li grand jurnale del sved socialdemocrates, fa in su
no. de 28m septembre reclam por Occidental. Un cronico scri: «Ja un rapid
regard al interlingue Occidental di me, que it es
un tre facil lingue. Malgré que yo vide it hodie solmen li unesim vez,
yo lee it sin obstacules. It es, ad saver, composit de omni ti
international términos e fraseologies, queles on constantmen presenta in
li periodic presse e litteratura, completat con quelc genialmen
constructet prepositiones (?!) Occidental es ne solmen facil a leer, ma
anc facil a scrir». E li jurnale reprinta li unesim lecion ex li
Okzidental-Kursus in li libre «Occidental die Weltsprache».

// XXX NOTE: ci esset li marca original de págine -15-

BERGSLAGERNAS NYHETER (Filipstad, Svedia) contene in li no. de 28m
septembre 1932 un detalliat raport pri un discussion interessant, quel
evenit li 25m septembre in Ekshärad, Svedia, durant li conferenties del
Bontempleros concernent organisation del populari studies. Sr Palmqvist
(occidentalist) e sr Anderwall (esperantist) defendet li concurrent
lingues in discurses, queles durat un hor. Li amical e bonhumorosi
polemica esset escutat del publica con grand interesse. Noi cita ex li
gazette: «It aparit que li ambi lingues -- fortunosmen -- in mult
respectes es simil. Ma durant que on deve in Esperanto constructer un multité
de desfacil e deformi paroles de fantasie, queles fa li interlingue
ínnatural e barbaric, Occidental funda se solmen sur li ja existent
international paroles. Tant quant ili existe in Esperanto ili deve esser
sovent mutilat til ínreconossibilitá caus li ínnatural schematic
construction de ti lingue.» Per valent defensores li nómine e li idé de
nor lingue fa se conosset plu e plu in omni landes e in ínpartial
comparation con altri sistemas li simpaties de omni jurnales sembla
esser por Occidental.

MELLANFOLKLIGT SAMARBETE, grand jurnale mensual editet del Buró de
information por questiones de pace e international colaboration in
Stockholm, contene in su no. de novembre 1932 un articul «Världsspråk
och världsord» (Mund-lingues e mund-paroles) de dr. phil. B. Blomé. In
li excellent articul li autor presenta li principal idés de Occidental e
directe li atention del letores al naturalistic sistemas, in oposition a
Esperanto e Ido. In un precedent no. del sam jurnale mag. Carl Ohlson de
Stockholm hat accentuat li totalmen just fact, que li international pace
va esser promovet per un international lingue, e mag. Ohlsson recomandat
Esperanto, insinuante que Occidental es tro «doct». Dr. Blomé emfasa, que Occidental es
plu apt promover li international comprension quam Esperanto, quel es un
lingue tro primitiv por li alt civilisat nationes. Dr. Blomé cita prof.
Meillet: «Li creator de Esperanto ne audaciat aplicar li necessi
consequenties de su principies: li comun vocabularium de Europa es
fundat totalmen sur hellenisat latin. Li vocabularium del international
lingue ne posse esser altri quam greco-latin. -- Li recentmen proposit
Occidental monstra ti unitá plu bon quam Esperanto e Ido.» Dr. Blomé
fini su articul per li paroles: «Omni homes, queles es interessat por
international colaboration, sive in li ideal sive in li practic dominia,
deve conosser ti extraordinari auxilie, quel ili posse reciver
immediatmen por su labor per li international auxiliari lingue del
mundparoles. Li mundparoles besona null oficialisation de states o de
altri autoritás. Ili es comprendet partú sin it.
In li mundparoles es li solution del problema del mundlingue.»

A.Z.R.

SUCCÈS, li oficial organ del Federation romand de publicitá, Lausanne,
devoe in li no. oct.-nov. plur págines a Occidental. Li interessant
articul, redactet in francés con un anecdote in Occidental, es ilustrat
per li portrete de sr E. de Wahl e per un cart del lingues europan. Pos
un exposé del ínconvenienties del national lingues quam lingue international on exposi li
principies de Occidental, precipue su usabilitá por comerciantes. Noi
besona mani tal articules demonstrant al homes de aferes li ínmediat,
practic utilitá de Occidental.   K.B.B.

[.center]
****
Edvard Rydahls Boktryckeri, Stockholm 1933
****

// Cosmoglotta A 87 (1933-03/04) {{{1
== Cosmoglotta A 87 (1933-03/04)

COSMOGLOTTA

Annu XII   Marte-April 1933    No. 2 (87)

// XXX TODO: Confirmar ca ti es un image:

// A.Z. Ramstedt {{{2
=== A.Z. Ramstedt

(Image: A.Z. Ramstedt.)

Depos ti annu de Cosmoglotta -- o plu precis, depos ti ci numeró -- Sr
Mag. phil. A.Z. Ramstedt exmanua se li redactoratu de nor central
revúe. It es caracteristic por ti hom que mem su demission esset
motivat in prim loco per cuida pri li regulari edition del revúe e
solmen in duesim loco per personal aferes. Noi ne posse supresser nor
admiration por su persistentie e devotion al poc remunerativ labor in
ti dur témpores, queles nullmen ha sparat su propri patria e li
inhabitantes de it.

Durant li du annus de su redactoratu Mag. Ramstedt ha elevat
Cosmoglotta a un alt nivelle e, sin dúbita, su bon conosset e
judiciosi articules pri interlinguistic questiones, scrit in un clar e
admirabil stil, ha mult contribuet  a iluminar li problemas e
principies del LI auxiliari e a stimular li sempre crescent interesse
pri li fundamental idés del naturalistic conception del LI.

Per su vast practic conossentie de vivent lingues, su scientic studies
e su long familiaritá con li interlinguistic movement, quam anc per su
calm e clar perception del punctus cardinal it es specialmen
qualificat luder un rol important sur li camp moventat del
interlinguistica.

// XXX NOTE: li marca original de págine -17- esset in li sequent
// paragraf:

Noi es cert que omni letores de ti revúe unia se con nos por presentar
a Sr Ramstedt nor calid mersías pro su desinteressat e valorós labor
por occidental e li organ central del occidental movement, e por
desirar a il bon success in li professional
activitás, a queles il va nu esser fortiat devoer su tot témpore. Mey
it anc esser permisset a nos expresser li esperantie, que il va
bentost trovar li ocasion revenir a su car Cosmoglotta.

// XXX TODO: Confirmar li autor e li frase:

[.author]
Por li redaction +
B{dot} Blomé

// Occidental es ínevitabil {{{2
=== Occidental es ínevitabil

[.author]
De S.W. Beer, del Universitás de London e Cambridge.

On di que li Angleso es sempre practic. Nu, yo es un Angleso, e yo do
adhere a Occidental pro un tre practic rason; to es que Occidental es
ínevitabil.

Nor civilisation es un unitá. Li Europan lingues es membres del sam
familie. Lor separat existentie es un mite. Por scientie, musica, c.,
li tot Europa usa li sam vocabularium. Li lingues difere solmen in li
grammatica, li pronunciation e li plu comun vocabules. Omnicos directe
al desirabilitá de un nov lingua franca: on refusa continuar payar
custosi traductores. It solmen va esser necessi far uniform
grammatica, pronunciation e plu comun paroles. Ma quande lingues
coalesce, li grammatica del resultant lingue es plu simplic e regulari
quam ti del coalescent lingues. Li nov lingua franca va esser plu
simplic e regulari quam li existent Europan lingues. It va esser tam
simplic quam Occidental: in fact, it va _esser_  Occidental. A un
Angleso it va semblar un simplificat Anglés, quam un skeptic Cambridge
amico dit me que Occidental es.

// XXX TODO: Confirmar li stile de «va esser Occidental» in supra,
// ca it es cursiv o cite-signes.

On conosse un ver civilisation per su linguistic unitá. Ad-avan, do,
al universal auxiliari lingue!

// Dangerós ocultistic fenomenes {{{2
=== Dangerós ocultistic fenomenes

// XXX NEW: Li titul esset mettet in ti edition.

Ante poc annus un autor parlat con un famós professor de fisica pri
ocultistic fenomenes. Startante del conception que on ne deve
controlar observationes e factes per teories, ma invers, e que chascun
teorie omni die deve resister a repetit nov provas, il urget li
professor ocupar se pri ti problemas. Li response esset que to vell
esser por il tro dangerós, nam quande il vell devenir convictet pri li
realitá de ti fenomenes, il vell perdir su reputation che li colegos
expertes.

// XXX NOTE: Ci esset li marca original de págine -18-

// Nov sufixes in Esperanto {{{2
=== Nov sufixes in Esperanto

Pos li aparition de Ido li espistes ha provat justificar li derivativ
parol-structura de Esperanto. De Saussure ha defendet Esperanto e volet
pruvar, que li national lingues sta constructet ínlogicmen. Ma
Occidental ha demonstrat, que in veritá ili es tre ingeniosi. Ergo du
divers resultates sta contra unaltru. Támen, mem Esperanto in cert casus es
in desfacilitás con su sistema. Sovent in Esperanto on ne posse indicar
precismen, ex quel parol-categorie proveni un derivation, proque li
pur vocalic desinenties es supresset, p.ex. kronejo (sala del corones
o del conoration?), varmigi (igi varma o igi varmo?). Occidental sempre have
plurilitteral desinenties finient ye un consonant: -ion, -ment, -al,
-in, -ic, -ori, -ari, -ore e li apartenent derivationes: -ional,
-mental, -inar, -icism, -oria, -arisar, -orosi (conventional,
fundamental, vaccinar, catolicism, auditoria, popularisar,
centralisar, vigorosi). Nu on posse leer in li libre «Li lingual
normalisation international in li tecnica», de Dr Wüster, li sequent
reformatori proposition con li nov sufixes -on, -al, -ir: sanona
(concernent li sanitá = sanitari), audona (concernent li audie =
audial), protektonisto (= protectionist), unudirektona (=
unidirectional), jarcentona (= centenari), acidonigi (= acidificar),
homaligi (= humanisar), imperialigi (= imperialisar), racialigi (=
rationalisar), reformiro (= reformation, «reformo» es li finit fact!),
formirigi (= far formar), florira (concernent li floreantie =
floreantial!). Naturalmen Occidental ne besona tal bombastic expressiones.
Remarcabil es li adaptation al international sufixes (-ion, -ena,
-al). Esperanto incorpora se manicos ex li modern sistemas, ma it ne fa
comprender li etimologic coherentie. Wüster vole evitar demísufixes
(sanitara, lokalizi, reformacio, impresionisto) o oficialisar e
regular les per tal intersufixes. Esque in tal maniere (substantives
«on», adjectives «al», verbes «ir») to ha successat? It mey monstrar,
que Occidental es sur li recv via.

[.author]
W{dot} Karch, Leipzig.

****

Coidealistes de Görlitz e circumité, del Pruss e Saxon Supri Lusatia,
ples relater con Ernst Böhmer, Görlitz, Landeskronstr. 30. Un
postcarte sufice.

****

// XXX NOTE: Ci esset li marca original de págine -19-

// Propaganda {{{2
=== Propaganda

[.author]
De K. Janotta, Wien.

Nu ha venit li témpor in quel noi posse comensar un vivaci propaganda
por Occidental, nam noi nu es capaci e pret executer li necessi
labores. Ma es necessi que omni occidentalistes colabora chascun secun
su capacitá e possibilitá.

// XXX NOTE: li marca original de págine -20- esset in listun 3:

// XXX NOTE: li marca original de págine -21- esset in listun 8:

// XXX NOTE: li marca original de págine -22- esset in listun 11:

1. *Personal propaganda.* Li max simplic metode es distribuer
   propagatori printates. Maxim avantageosi es provar recrutar por
   Occidental solmen persones queles es capabil comprender li idé
   interlinguistic e capaci aprender lingues.
+
Li coidealistes queles ne vole self interrelatar con li persones
recrutand posse misser al landal Central-Oficie li respectiv adresses.
Sovente on have plu facil success pri conossetes, si ili recive
printates de un altri expeditor.

2. *Propaganda in jurnales.* Qui vole far propaganda plu expeditiv e
   plu eficaci posse usar du vias. Li un via es li publication de
   articules pri occidental in jurnales e revúes; ti persones queles
   ne es tre habil in scrir self tal articules, posse tornar se anc al
   Central Oficie o al centres del national organisationes del
   Occidental-Union; por raport in li Cronica de «Cosmoglotta» it es
   sempre necessi misser al Redaction adminim un exemplar del numeró
   del jurnale in quel li articul ha aparit.

3. *Discurses.* Li altri via es li arangeament de discurses pri li idé
   de un lingue international in societés, scoles, sanatorias etc. Si
   on self ne posse far tal discurses, on adminim posse arangear les.
   Li adresses de referentes es recivibil del landal organisationes. A
   ti qui vole self far discurses, noi posse dar li sequent
   indicationes. It es absolut necessi demonstrar li lingue self; to
   posse esser fat per crete sur un nigri tabul o per projection de
   diapositives per un diascop o per projection de scrit e printat
   textus per un episcop o per grand afiches o per li distribution
   gratuit de preparat textus al auditores ante li discurs. It es bon
   si on posse lassar anunciar un curs de Occidental, quel deve
   comensar strax pos li discurs. It es preferibil que li presidente
   fa ti anuncia e ne li referente.
+
Pos li discurs mey evenir un líber discussion. On posse iniciar plu
facilmen ti discussion per que li presidente permisse anc li scrit
presentation de questiones.

4. *Expositiones.* Un bon medie de propaganda es li arangeament de
   expositiones in vitrines de librerías, de societés etc. o in public
   salas, forsan junt con discurses. On posse exposir ta libres,
   brochuras, revúes, epistules, postcartes, propaganda-marcas,
   excerptes ex jurnales, fotogrammas, afiches con textus etc. Por tal
   expositiones migrant it es bon usar li international formates por
   ne perdir non-usat plazze in li impaccament.

5. *Cursus.* Por ne perdir in van li labore fat, it es absolut necessi
   arangear cursus tam mult quam possibil. Cursus posse esser fat ne
   solmen oralmen in scoles e locales de societés, ma anc printat in
   jurnales e revúes.

6. *Radiodifusion.* Ma li max eficaci medie de propaganda es li radio.
   Do on mey efortiar utilisar li radio por li propaganda de
   Occidental.  Li textus necessi va esser liverat del Central Oficie.

7. *Fonofilm.* Un musica de futur es naturalmen li usa del fonofilm
   por li propaganda de Occidental. Ma forsan just ti medie de
   international comunication va esser ti quel quam unesim va
   introducter Occidental pro maxim urgentie; nam it besona un lingue
   vermen international, comprensibil sin long prestudie de omni
   erudites, ma ne un «lingvo internacia kaŝa kun memstaraj eroj
   artefaritaj» (un lingue international secret con autonom elementes
   artificial), quam scrit nos un nov Occidental-adherente, antey
   fervent esperantist conosset.

8. *Propaganda-textus.* Por ti coidealistes queles self vole composir
   propaganda-textus, noi da li consilie, que in ti textus on mey usar
   secun possibilitá solmen tal paroles queles es comprensibil e a
   franceses e a angleses e a germanes per li extran (doct) paroles de
   lor lingues. Ergo on mey evitar paroles purmen latin-antiqui o grec
   o hispan o altri tales ne (sat) international, quam p. ex.: do,
   nam, pri, che, ye, presc, por, li, anc, chascun, nu, secun, misser,
   desde, hay, vez, qualmen; ci on mey preferer (si li sense
   permisse): ergo, de, a, quasi, in, per, in present, conform a,
   expedir, depos, existe, per quel maniere. It ne es li culpa de
   Occidental que por 10% del notiones ne existe international formes.
   Fortunosmen ti paroles es tre rar. Solmen fensores de capilles e
   mesquin querellantes ci vide obstacules ínsuperabil por li natural
   introduction de un lingue international. Ver amicos del idé va
   vider in prim li grand trates e ili va acconosser que li solution
   es possibil solmen sur li fundament del existent international
   paroles i.e. li fundament de Occidental.

9. Transition de adherentes de altri sistemas interlinguistic a
   Occidental. Plu e plu augmenta Se li casus, que partisanes de altri
   sistemas interlinguistic comunica a occidentalistes que ili es in
   grand dúbitas esque ili deve transir oficialmen a Occidental o
   restar in lor circules interlinguistic. Nor opinion es to que it es
   plu avantageosi, si tal coidealistes resta in lor circules, evoca
   ta discussiones pri Occidental, demanda discurses e labora sin
   fanatisme ma persistentmen in omni maniere por efecter un decision
   del tot gruppe (club etc.) por Occidental.
+
Ma noi anc vole constatar que noi mem ne desira e consilia que tot
organisationes, adherent til nu a un altri sistema de lingue
international, mey abandonar lor mundal organisation. Ili mey, si ili
vole acter in alquel maniere por Occidental, iniciar favorabil
decisiones por Occidental.

10. *Resolutiones por Occidental.* Ma noi deve accentuar que in
    general tal resolutiones por un lingue international have poc
    valore. Li experientie pri Esperanto monstra nos, que omni
    oficialisationes e simil public honores per autorités have null
    valore e mem es nociv por li movement, si ili ne es precedet o
    accompaniat per li realitá. Un oficialisation sin li solid base
    del majorité es plu mult un fiasco quam un success.

11. *Propaganda per e por «Cosmoglotta».* Un del max bon medies de
    propaganda es li presentation de nor revúe oficial. Naturalmen it
    vell esser avantageosi, si noi posset amplificar su contenete. To
    va esser possibil solmen per li augmentation del númer de
    abonnates e subventionatores.
+
Chascun occidentalist posse facilmen auxiliar nos per que il recruta
abonnates e subventionatores por «Cosmoglotta». Si il ne posse o ne
vole far to de person a person, il posse misser nos li adresses de
eventual interessates con precis indicationes pro quel cause il opine
chascun person quam probabil interessat. Poy noi va tractar singul
interessate in individual maniere.
+
Noi peti tornar atention a bon situat persones queles auxilia e favora
altri idealistic movementes.
+
Noi concede a omni hom quel auxilia nos per li aquisition de nov
abonnates, un gratuit abonnament por du abonnates nov ganat de il.
+
Ma til que tal action va dar su efectes, noi quam til nu va reciver
plu mult manuscrites por nor revúe quam noi posse inserter. Pro to
mult coidealistes forsan ja colerat nos. Ma it existe un medie que
chascun scritor posse vider insertet su manuscrite in «Cosmoglotta»,
i.e. li procuration de un suficent subsidie por li surpluscustas del
printation, expedition etc.

(Continuation va sequer.)

// Autoritás e progress {{{2
=== Autoritás e progress

Quande in Il annu 1752 li Reyal Societé in Anglia introductet li
Calendare gregorian, quelc membres del Societé esset persecutet in li
strades de London per li excitat populache proque ili, secun li nov
cronologie, ha raubat les 11 dies de lor vive.

In annu 1306 li rey Eduard I ha prohibit in Anglia brular carbon pro
cause del fum e li mal odore.

Circum li annu 1600 in Germania un machine por texter ha esset
inventet, li tal-nominat «Mühlstuhl», quel havet un machinerie de
rotes e impulsion mecanical e quel significat un essential del anteyan
metode de fabrication. Proque li laboreros protestat contra li
concurrentie, li imperial oficie in li annus 1681, 1685 e 1719 ha edit
sempre nov decretes prohibient li aplication del machine textori in li
german industries. Ma on ha denove admisset ti machines unesim in
Saxonia e mem subventionat les per premies, quande on devet sanar li
grav vúlneres causat del sett-annual guerre. Do durant plu quam un
secul e demí li public autoritás ha oposit se contra li usu de un tal
important invention.

// XXX NOTE: Ci esset li marca original de págine -23-

Prof. H. Pašma

Presidente del Occidental-Academie.

(Linos de Rie. Berger, prof.)

Quande Lavoisier analysat li aer in su componentes e decovrit que it
consiste principalmen del du gases oxigen e nitrogen, ergo que it ne
es element, ti decovrition evocat un tumultu de indignation. Li
chemico Baumé, inventor del aerometre e membre del Academie del
Scienties, fulminante protestat: «Li elementes del córpores es
agnoscet e constatat del fisicos de omni secules e de omni nationes.
It ne es admissibil que li elementes aconosset desde 2000 annus hodie
vell esser inregistrat in li categorie del composit substanties. On
posse tranquilmen regardar quam íncert li processu decomposir aer e
aqua in partes elementari; ma negar li existentie de foy e terre quam
elementes es un totalmen absurd babillada, por ne usar plu fort
paroles. Li qualitás atribuet al elementes es congruent con li chimic
e fisic conossenties aquisitet til hodie; ti saventies ha servit quam
bases de un amasse de decovritiones e teories, li un plu brilliant
quam li altri, on vell deprivar ti doctrinas de omni autenticitá, si
on ne plu vell considerar foy, aqua e terre quam elementes
fundamental».

// XXX NOTE: Ci esset li marca original de págine -24-

Dr. Jur. A. Peipers

Secretario del German Occidental-federation.

Quande un die on ha distinctmen observat li cadida de un meteor, quel
on videt lucer, audit li detonation, trovat it ancor tot ardent e
transmisset li meteor al academie por examination, li famós Lavoisier
scrit un tre doct raport al academie, in quel il pruvat li
ínpossibilitá de petres cadent del ciel.

Presc omni contemporanes acceptat con imens rision li observationes
del grand fisico Galvani pri li gambes de ran, e in persequentie de
quo il decovrit li electric currente, nominat secun il currente
galvanic. Il scrit pri to in 1792: «Yo es ataccat de du divers
parties, del sapientes e del stupides. Por ambi yo es object de moca,
e on nomina me li dans-mastre del ranes. Támen yo save que yo ha
decovrit un nov fortie natural.»

Philippe Lebon, inventor de ilumination per gas (1797) ne ha successat
convicter li munde que un lampe posse arder anc sin meche. Solmen 14
annus post su morte, quel evenit 1804, on ha introductet su invention
in Paris, durant que Birmingham ja havet gas-ilumination in 1805.

[.author]
Trad. A. Deminger.

// XXX NOTE: Ci esset li marca original de págine -25-

// Paternoster {{{2
=== Paternoster

Por facilisar un comparation instructiv inter li diferent projectes de
lingue international —-- li latin ja ha anc esset proposit quam LI — noi printa ci
infra divers' traductiones de un tre conosset textu, quel sovent ha
esset usat por comparativ scopes e quel have li avantage esser
diffuset tra li tot munde.

// XXX TODO: Marcar:

LATIN. Pater noster, qui es in caelis. Sanctificetur nomen tuum,
adveniat regnum tuum. Fiat voluntas tua, sicut in caelis, et in terra.
Panem nostrum quotidianum da nobis hodie. Et dimitte nobis debita
nostra sicut et nos dimittimus debitoribus nostris. Et non induce nos
in tentationem, sed libera nos a malo.

VOLAPÜK. O Fat Obas, kel binol in süls, paisaludomöz nem ola. Kömomöd
monargän Ola. Jenomöz vil olik, äs in siil, i su tal. Bodi obsik
vädeliki givolös obes adelo. E pardolös obes debis obsik, äs id obs
aipardobs debeles obas. E no obis nindukolös in tentadi, sod
aidalivolös obis de bad.

ESPERANTO. Patro nia, kiu estas en la ĉielo, sankta estu via nomo,
venu regeco via, estu volo via, tiel en la ĉielo, tiel ankaŭ sur la
tero. Panon nian ĉiutagan donu al ni hodiaŭ, kaj pardonu al ni
ŝuldojn niajn, kiel ni ankaŭ pardonas al niaj ŝuldantoj, kaj ne
konduku nin en la tenton, sed liberigu nin de la malbono.

IDO. Patro nia, qua esas en la cielo, tua nomo santigesez, tua regno
advenez, tua volo facesez quale en la cielo, tale anke sur la tero.
Donez a ni cadie l'omnidiala pano, e pardonez a ni nia ofensi, quale
anke ni pardonas a nia ofensantiy e ne duktez ni aden la tento, ma
liberigez ni del malajo.

IDIOM NEUTRAL. Nostr patr kel es in sieli. Ke Votr nom es sanktifiked,
ke votr regnia veni. ke votr volu es fasied, kuale in siel, tale et su
ter. Dona sidiurne a noi nostr pan omnidiurnik, e pardona a noi nostr
debti, kuale et noi pardon a nostr debtatori, e no induka noi in
tentasion, ma librifika noi da it mal.

// XXX NOTE: Ci esset li marca original de págine -26-

REFORM NEUTRAL. Nostr pair, qui es in cieli. Que votr nom es
sanctificat, que votr regnia veni. Que votr voluntat es facit quale in
ciel tale anque su terr. Dona nos hodie nostr pan quotidian, e pardona
nos nostr debti quale anque noi pardona nostr debenti, e non induca
nos in tentasion ma librifica nos da it mal.

LATINO SINE FLEXIONE. Patre nostro, qui es in celos, que tuo nomine fi
sanctificato. Que tuo regno adveni, que tua voluntate es facta sicut
in celo et in terra. Da hodie ad nos nostro pane quotidiano. Et
remitte ad nos nostros debitos, sicut et nos remitte ad nostros
debitores. Et non induce nos in tentatione, sed libera nos ab malo.

ROMANAL. Patro nostri, qui est en cieles, sanctificat estas nomine
tui, advenias regne tui, fias volite tui, sicut en ciele, et en terre.
Il pane nostri quotidiani das ad nos hodie, et dimittas nostri
debites, sicut et nus dimitta debitantos nostri, et ne nos inducas in
tentatione, sed liberas nos ex male.

NOVIAL. Patre nusen, kel es in li siele, vun nome mey bli fika santi,
vun regia mey adveni, vun volo mey bli fa kam in li siele tam anke sur
li tere, Dona a nus disidi li omnidiali pane, e pardona a nus nusen
ofensos kom anke nus pardona a nusen ofensantes, e non dukte nus en Ii
tento ma fika nus liberi fro Ii malum.

OCCIDENTAL. Patre nor, qui es in li cieles. Mey tui nómine esser
sanctificat, mey tui reyia venir. Mey tui vole esser fat qualmen in li
cieles talmen anc sur li terre. Da nos hodie nor pan omnidial, e
pardona nor debites, qualmen anc noi pardona nor debitores. E ne
inducte nos in tentation, ma libera nos de lu mal.

// Franklin e li parafúlmine {{{2
=== Franklin e li parafúlmine

// XXX NEW: Li titul esset mettet in ti edition.

Quande Franklin comunicat al Reyal Societé in London su experienties
pri li capabilitá de un mast ferrin a derivar li electricitá ex li
atmosphere, li sol response ha esset un eruption de serenitá, e li
erudit societé bruscmen declinat far printar li discurse pri li
parafúlmine.

// XXX NOTE: Ci esset li marca original de págine -27-

// Li Banquette {{{2
=== Li Banquette

Un mann arangeat un grand banquette e invitat mult homes. E quande li
hor del banquette esset proxim, il inviat su domestico por dir al
invitates: «Ples venir, nam omnicos es nu parat.»

Ma omnes comensat excusar se.

Li unesim dit ad il: «Yo ha comprat un possession e yo deve departer
por inspecter it. Yo peti te, ples acceptar mi excusa.»

E un altri dit: «Yo ha comprat quin pares de boves e yo deve vader por
provar les. Yo peti te, ples acceptar mi excusa.»

E un altri dit: «Yo ha just maritat e pro to yo ne posse venir nu.»

E li domestico retornat e racontat to a su dómino. Tande li dómino
colerat e dit a su domestico:

«Vade for in li strades e stradettes del cité e aporta a ci li povres
e li stropiates e li claudicantes e li ciecos.»

E li domestico dit: «Dómino, it es ja fat, quam tu ha imperat, e ancor
es líber plazzes.»

Tande li dómino dit al domestico: «Vade for in li vias e hagas e
insiste que ili veni a ci, porque mi dom mey esser plenat. Nam yo di
vos, que nequi de ti mannes, queles esset invitat, va gustar de mi
banquette.»

[.author]
Ex un old libre trad. A. Z. R.

// Quo di li nationes pri li fémina? {{{2
=== Quo di li nationes pri li fémina?

In Francia on di: Li fémina, li vent e li fortune changea constant.

In Hispania on di: Un fémina deve vader solmen tri vezes ex su hem:
quande ella es confirmat, maritat e sepultet.

In Italia on di: Si on vole grives e chagrines in su vive, on deve
procurar se o un marita o un nave.

In Scotland on di: It es tragic por un fémina ne haver un lingue, ma
it es felici por li mann, con quel ella es maritat.

// XXX NOTE: Ci esset li marca original de págine -28-

// Li mediocri hom {{{2
=== Li mediocri hom

[.author]
De Ernest Hello.

Li absolutmen caracteristic trate del mediocri hom es su deferentie al
public opinion. Il nequande parla, il sempre repeti; il judica un hom
secun su etá, su profession, su success, su richess. Il have li max
grand respect por tis qui es conosset, por tis qui ha mult printat. Il
vell cortesar su max cruel ínamico, si ti ínamico vell devenir famós;
ma il ne vell cuidar mult pri su max bon amico, si nequi vell laudar
ti-ci. Il ne posse comprender que un hom ancor ínconosset, apu quel on
vive, pri quel on ne cuida, posse esser un geniós hom. Li mediocri hom
posse haver estima por li virtuós homes e por li talentós homes, ma il
have horrore e time del santes e del geniós homes. Il opine que ili
exagera.

[.author]
Trad. L.M.G.

// Cronica {{{2
=== Cronica

HISPANIA. Pos har studiat li actual situation del LI e li diferent
sistemas proposit, pluri esperantistes de Hispania decidet adherer al
maxim modern solution, Occidental, e ha fundat li Hispan Association
por Occidental, Presidente: Sr Carlos Varela, Calle de Perelada Nr 5,
Figueras (Gerona), Hispania; Secretario: Sr Alberto Cabreiros
Curieses, Paseo de Taladriz Nr 4, Valladolid. Li comité de action ha
ja comensat li propaganda. Un long articul pri Occidental, publicat in
un jurnale de Valladolid, esset reproductet spontanimen de altri grand
diales de Hispania, quo monstra li interesse del Hispanos por nor
movement. Li editoría del Sviss Association por Occidental auxiliat li
nov hispan coidealistes per editer un curs de Occidental in hispan e mult
documentes por li propaganda. It es con grand plesur que noi save que
nor movement nu have un centre in Iberia.

FRANCIA. Articules de Ing. Thibault ha aparit in L'Ouest (Angers) e
L'Eveil des Peuples (Paris) ; de Sr Carbonnier in L'Etoile
Sténographique (Lille). Un anuncia ha esset insertet in li revúe de
sexual reforma «La Grande Réforme». Quelc lineas por Occidental ha aparit in
li januar Bulletin del Departement Marne del Sindicate National del
Instructeros.

// XXX NOTE: li marca original de págine -29- esset in li sequent
// paragraf:

HELVETIA ha aparit con li nr 11/12 1932. Su índefatigabil redactor,
Prof. Ric. Berger, continua publicar interessant documentes pri
interlinguistic questiones. Ex li nro mentionat noi cita Li principie
de monosemie in li LI, Li situation del LI natural in 1908, Li exact
situation de Esperanto. Adplu ilustrationes e págines scientic.

L'OPINIO, Barcelona li 21.1.33, un grand jurnale catalan, contene un
long articul de sr Carles Varela, president del nov Hispan Association
por Occidental, pri li question de Ll. Li autor directe li atention
del publica e autoritás a occidental e li grand avantages atingibil
per labor por ti interlingue.

INFORMATIV FOLIETTES por li membres es distribuet del landal
organisationes in Svedia e Germania. In Svedia li informative apparit
du vezes durant 1932 con raportes pri li movement in Svedia e
extrania. In Germania li «German Occidentalist» da depos li current
annu simil informationes al membres del German Occidental-Federation e
aporta in ultra textus in Occidental por letura. Li ultim numeró (2) contene
anc un necrolog pri sr Kurt Wallon, quel post 41 annus de labore por
espo transit a Occidental in 1930 pos studie del libre pri novial de prof.
Jespersen!

THE INTERLANGUAGE «OCCIDENTAL» NEWS es li nómine de un propaganda
foliette editet del IAGB (Interlanguage Association of Great Britain).
Til nu tri numerós ha aparit con textus in angles e Occidental,
comparationes con Esperanto, etc. Li abonnament annual es 6 pence.

Un númere de grand anglesi e scott jurnales, quam SUNDAY REFEREE,
OXFORD MAGAZINE, THE OBSERVER, LANCASHIRE DAILY POST, SCOTTISH
EDUCATIONAL JOURNAL, BRISTOL EVENING POST, ha publicat, depos nov. del
annu passat, noticies pri Occidental.

In li jus aparit brochurette «LO BELA KOM PRINCIPO LINGUALA» sr
Quarfood, president del Ido-Academie, tracta li question de bellitá
lingual. Secun il ti bellitá depende ne del sones e del form exterior
del lingue ma del «signification e su associat idés». Il self e altri
erudites ha in comensa esset chocat de Ido; altri erudites ne ha
regardat li exterior aspecte del lingue in lor admiration del
«simpleso, facileso ed exakteso di Ido» e lor interesse por li idé del
mundelingue. «On do agez tre cirkonspekte», continua li autor, «pri la
egardo di naturaleso o beleso ye l'unesma vido.» To on deve far «pro
que li judicie del homes depende anc del custom!» Tre bon! Ma qualmen
nu soluer li problema inspirar li grand masse del homes per un
entusiasme necessi por persuader les victer su aversion primari? Pro
quo, do, imposar al homanité ti «choc» del «Idigita» paroles in loco
de usar li acustomat formes sin complicationes, quam in occidental? To
sembla esser li ver consequentie de ti discussion pm. lingual bellitá
e custom por omnes ne talmen «Idigita» que ili trova omnicos exter
Ido, do anc li international paroles in occidental; «kruda soni e
formi».

// XXX FIXME: «M astropaolo»:

SCHOLA ET VITA, nov.—dec. 1932, contene inter altricos: Linguistica et
interlinguistica moderno, de G. Piccoli; Modern o antiquat, de E. de
Wahl; De derivatione et de grammatica, responses de N.  M astropaolo.

// XXX NOTE: Ci esset li marca original de págine -30-

ESPERANTO, dec. 1932, publica li statutes del projectet Universala
Federacio Esperantista (U.F.A.), un federation del national societés
intentet quam substitution al Universala Esperanto-Asocio (U.E.A.). Li
discussion pri ti organisatori questiones e li «plebescite» es nu tre
vivaci in esperantistic circules, e quelc ductores, quam Dr Privat,
time un ruptura del movement.

FRANCIA. Con dolore noi es informat del subit morte de nor coidealist
Dr Medico Thouvenin, quel evenit li 20 Januar in Saint Dié. Il esset
idist e adheret a Occidental del fundation del O.S.F.  Amico e
benefator de omni povres e suffrentes, su morte es un grand perde por
su cité. Mey il reposar in pace.

ASSOCIATION PROLETARI INTERLINGUISTIC (A.P.I.) es li nov nómine del
A.P. Occidentalistic. Li scope del societé es gruppar li
occidentalistes del laborant classe e de tendentie strictmen proletari
(socialistes, comunistes, anarchistes) por propaganda in jurnales de
laboreros e por organisation de correspondentie per Occidental. Pro que li
secretario til nu G. Bohin es impedit laborar activmen, li comité ha
nominat quam international secretario: Sr G. Poujet, in Heutregiville
par Warmeriville, Marne, Francia e quam vice-secretario Sr Karl
Krogstad, Bersvendveiten 16, Trondheim, Norvegia.  Omni interessates
es petit corresponder con li secretario.

SOCIETÉ OCCIDENTAL DE STOCKHOLM havet li 26m januar su unesim reunion
in 1933. Li societé obligat se cuidar li aferes de Cosmoglotta anc
durant 1933. Inter li punctus del programma on observat un discurs de
ing. A. Lindström pri li pronomines e particules in occidental. Li
orator emfasat que ti paroles deve esser seriosmen egardat del
novicies, e por li instruction il hat fat un detalliat liste contenent
ti paroles. Durant li proxim mensus li societé va arangear un
studiecircul in occidental in colaboration con li National Templar
Órden.

OCCIDENTAL IN Ll RADIO. Proque li Sved Radio-Servicie ha resoluet
arrangear pluri discurses pri li question de LI, durant li témpor 15m
febr.—15m marte, Dr B. Blome va far un discurs pri occidental li 3m
marte, clocca 6,55 -- 7,15. Post li clarificant discurses un general
discussion va evenir in fine de marte, in quel va participar
representantes de esperanto, ido, novial, anglic e occidental, quel
ultim va esser representat per doc. dr C. W. von Sydow. Undelongore:
Stockholm 435 m, Motala 1354 m.

NOV REPRESENTANTES NATIONAL. Post li printation del covrimentes de ti
annu noi peti nor letores notar li sequent nov informatores :

HISPANIA: Hispan por Occidental, Paseo de Taladriz Nr 4, VALLADOLID.

USSR: Dr A. Babadagly, Zolotovorotska N. 6/30, KIEV.

****
Esque vu ha ja payat vor abonnament?
****

// XXX NOTE: Ci esset li marca original de págine -31-

// Li Ver Essentie de Schweiklberg o Balsam de Sant Luis (destillat de Sant Luis) {{{2
=== Li Ver Essentie de Schweiklberg o Balsam de Sant Luis (destillat de Sant Luis)

(Image)

Sol fabricant es li monastere benedictin Schweiklberg pr. Vilshofen a.
I). Bass-Bavaria, Germania.

Excellent remedie de familie por índispositiones, refrigidationes,
grippe, reuma, cap-dolores etc.

Ples prender guttes sur sucre e frottar fronte, tempies e dolorós
locos per li balsam. Calid té de tilie-flores es li bonissim cura de
transpiration.

Precie por un botelle M. 1.25, por membres solmen M. 1.05. Precie por
un dozen botelles solmen M. 10.—

Comendabil per Missionario Pater Pelegrinus Hoffmann, Schweiklberg bei
Vilshofen a.D. Nieder-Bayern (Maria-Hilfs-Missionsverein)
Postscheckkonto: München 1109.

// Occidental, die Weltsprache {{{2
=== Occidental, die Weltsprache

Einführung samt Lehrkursus, Lesestücken, Häufigkeitswörterverzeichnis.
Herausgegeben von E. Pigal durch die Hauptstelle der Occidental-Union
in Wien. 256 Seiten RM 4,90, in Leinen RM 7,20. Portozuschlag fÜr das
Ausland: RM ——,30.

// Leitfaden der Weltsprache Occidental {{{2
=== Leitfaden der Weltsprache Occidental

Lehrgang, Lesestiicke und ausführliches Wörterverzeichnis Occidental-Deutsch
von Karl Janotta. 80 Seiten. Mit Bildern. RM —,80.

Sämtliche Occidental-Biicher können durch die Haupstelle der
Occidental-Union, Ehamg. 40, WIEN XI (Postscheckk. Wien B-84868) oder
durch Deutschen Occidental-Bund, BERLIN-BERNAU, Siedlung (Postsch.
Berlin 696.76), bezogen werden.

[.center]
****
Edvard Rydahls Boktryckeri, Stockholm 1933
****

// XXX NOTE: Ci esset li marca original de págine -32-
// Cosmoglotta A 88 (1933-05/06) {{{1
== Cosmoglotta A 88 (1933-05/06)

Annu XIl   May-Junio 1933    No. 3 (88)

// Li accentu in li scientic paroles in -ie {{{2
=== Li accentu in li scientic paroles in -ie

[.author]
De E. de Wahl.

In general li accentu clarmen preciset in occidental per li regules es
anc usat in unitari maniere in li majorité de paroles. Solmen in li
paroles con li finale -ie on posse remarcar quelc
chancelada. Pluri persones in cert casus accentua ti _i_ e in
altri casus ne. Do, ti cose deve esser explorat un poc plu
detalliatmen.

Max sovente on audi tal accentuat _i_ in li grec scientic paroles,
p{dot} ex. astronomíe, geometríe, geografíe, geodesíe, filosofíe etc. Tal
usu es trovat che li franceses e li germanic popules. Li plu oriental
europan popules: russes, poloneses, estonianes, lituanes accentua li
síllabe ante -ie: astronómia, geométria, geográfia, geodésia, filosófia
etc. Li angleses posi li accentu ancor plu adavan: astrónomy, geómetry,
philósophy etc. e li lettones, finnes e tchecoslovacos posi li accentu
sur li unesim síllabe (si ili conserva li international parol; li
majorité de ti paroles che ili es substituet per propri autonom national
paroles).

Che altri lingues on posse remarcar un manca de regularitá pri tal
paroles, p. ex. in hispan noi have: astronomía, geometría, geografía, ma
geodésia, geognósia, geogónia; in catalan analog al hispan: geodésia,
geognósia, ma geogoní.

Per ti reserche noi constata que ne existe un unitari international
metode de accentuation in li grec scientic paroles.

// XXX NOTE: li marca original de págine -33- esset in li sequent
// paragraf:

Nu it es bon considerar anc altri series de paroles in queles occidental
have li finales -ie e -ia. Ci veni li geografic nómines e paroles con
local sense: Anglia, Germania, Francia, Russia,
Italia, Estonia etc., patria, utopia, laboratoria, sanatoria,
cancellaria, abbatia, governia (russ gubérnia). Solmen in F on
di Italie, Estonie, etc.; in li altri lingues li _i_ es
ínaccentuat, e it sembla que in li circules de occidentalistes on es
unanim pri ne accentuar li i in ti paroles.

In li paroles abstract queles es derivat per li suffix -ie noi posse
discerner du tipes: 1) tis de grec orígine quam: melodie, comedie,
parodie, magie, elegie, letargie, energie, orgie, anomalie, simpatie,
perihelie, monogamie, academie, epidemie, manie, ironie etc.; 2) li
direct derivates de un existent occidental parol p. ex.: maladie,
perfidie, incendie, follie, infamie, bonhomie, castellanie, companie,
tirannie, barbarie e altri paroles de latin provenientie: privilegie,
regie, domicilie, genie, calumnie, colorie, copie, havarie, principie
etc.

Omni ti paroles in russ, polonian, estonian, lituanian etc. (excludet
quelc poc paroles ne usat e viceat per propri national formationes) have
li _i_ ínaccentuat: simpátia, anomália, melódia etc. Li lingue
angles anc ci porta li accentu plu adavan: mélancholy, mélody,
sýmpathy etc. Li lingue frances sempre accentua li _i_ u it
conserva it, ma in pluri casus it forjetta li líttere p. ex.: privilège,
domicile, perihèle, aphèle, principe etc.

Por occidental ti metode ne es usabil proque li i reveni in derivationes
p{dot} ex.: privilegiar, domiciliar, principial etc.

In italian on accentua li paroles grec sur i, ma pluri es accentuat quam
in latin: hérnia, génio … simil a cópia, incéndio, privilégio,
infámia, colónia etc. Analog it es in hispan e portugalesi.

Ma mem in grec self li accentuation ne es unitari; on have: enérgeia,
órgia, prosódion, académeia etc., de u anc deriva li russ metode del
ínaccentuat i. On ya save que li russes ha acceptet li cristianisme per
li bizantin grec eclesie.

Anc ci, do, noi vide que ne existe un unitari usation in Europa.

Proque noi nu besona li tre expressiv e expandet sufix -ie por divers
abstractes, e proque in ti sufix, tam pro li general regules de nor
accentuation quam pro li caractere latinid del lingue, li i ne posse
esser accentuat, it vell esser question, esque noi deve conceder ci un
special exception por grec paroles con accentuat i, secun li usage
frances.

Sembla me que on ne deve far to. Noi ha videt supra, que ne existe un
comun metode de action che li divers lingues.

// XXX NOTE: ci esset li marca original de págine -34-

F e G prefere accentuar li i, ma fa exceptiones forjettante li finale
-ie, quo, quam noi ha videt, ne es possibil in occidental pro
grammatical regulari derivation. Li sudromanic lingues e li grec self es
ínconsequent. Li ost-europan lingues es absolut regulari e necú accentua
li sufix -ie, -ia.

Por un lingue international quant possibil regularitá es un axioma. Tam plu si ja pluri
grand lingues ha posset perducter un tal regularitá. Pro to, formante li
final form del occidental, yo decidet adopter li metode de ost-europan
popules, quel per su elegant regularitá e li sonal caractere bon adapta
se al general caractere latin de occidental, i.e. lassar li i anc in li
grec paroles secun li general regul, e secun li exemple de pluri grand
lingues ínaccentuat in occidental, tam plu quam on ne
posse postular que chascun hom save quel paroles deriva del grec, e
queles ne!

Ja prof. A. L. Gerard ha sempre sublineat li postulation de un absolut
unitari regul de accentuation. Certmen it es superflu e van introducter
exceptiones in un lingue international, u por to ne existe li excusa de un usu
international e general; e ti usu quam demonstrat varia fortmen che li
divers lingues.

// Locutiones con «quam» {{{2
=== Locutiones con «quam»

Post-scriptum a sr A. Z. R.

Un del ultim contributiones de sr A. Z. Ramstedt, in Cosmoglotta, ha
esset monstrar nos que nor latin preposition-conjunction _quam_ in
su unic form realisa satisfactorimen li sintese de mult international o
plurinational idiotismes, sin necessitá de specialisat duplettes.

Un, un sol real desfacilitá restat: li repetition de _quam_
juxtaposit con du valores distinct. P. ex.: «plu amabil quam privat
mann quam quam oficial tal», «plu bell quam to ci quam quam to ta.»

// XXX NOTE: li marca original de págine -35- esset in li sequent
// paragraf:

Sr A. Z. R. suggestet solmen, quam solution, li perifrase: «quam in
(su) qualitá de.» Ma ti ci es sat long e ne responde a omni casus, p.
ex. ne al ultim exemple dat. Lass nos notar
adplu que, del tri «quam»-s de tal locutiones, anc li prime es
ambigui pos plu, minu o tam.

Ergo, anc ci un vicari simplic duplette es optabil. Ma, pro quo ne
utilisar li natural latin locution tam-quam format de natural e
occidentalic elementes?

Noi va dir, ergo: «Macaulay es minu successosi (tam-)quam poet quam
tam-quam prosator» -- o -- «Charles Péguy es tam grand (tam-)quam poet
quam tam-quam prosator.»

Nu, lass nos addir al positiv tese de sr A. Z. R. que quam, essente
distinct de que, resolue felicimen un desfacilitá del frances modern. In
old témpore on posset dir «que que» quam que. P. ex.: li sant Rey Luis
IX, morient, dit a su primogenito alquo quam to ci: «Je prefererois que
un Escossois venist d'Escosse et gouvernast ce Royaume bien, sagement e
justement _que que_ tu le gouvernast mal et follement.» It es:
«Yo vell preferer que un Scot mey venir fro Scotia e reyer ti
ci reyia sagi- e justimen _quam que_ tu mey guvernar it mal e
follimen.» Li modern francés es fortiat tornar it: … «quam vider
(post su morte!) te guvernar it mal.»

F{dot} Tailliez.

// Evolution {{{2
=== Evolution

[.author]
De Carles Varela, Figueres, Hispania.

Durant li unesim mensus de mi adhesion al ido-movement mi ido-instructor
misset me li nros 27-28 de Kosmoglolt por comparation. To esset li
unesim vez que yo videt occidental, Li instructor dit me: Li lingue ido
es li maxim bon. Yo conosse altri sistemas; anc «Kosmoglott», quel
apari me complicat.

// XXX NOTE: li marca original de págine -36- esset in li sequent
// paragraf:

Cert -- yo dit me -- occidental es facilmen comprensibil, ma qui va parlar
it? Un vez it fini per i, un altri per t, un altri per l etc. E qualmen
conservar li valore grammatical del paroles? Qualmen on posse saver
esque «il vole fort martel» significa (in esperanto): «li vole forte
martelas» o «li forte volas martelon», o «marteli», etc.? Ma ti risibil
rasonament bentost desaparit. Occidental monstrat me que, tot quam nor
national lingues, on posse parlar li auxiliari lingue international sin etiquettation
obligatori.

In esperanto e anc in ido on es fortiat saver li valore del radica. Por
ex. «La richo» vell esser in occidental «Lu rich» o «Li riche». E
ti sam -o apu altri radicas, quam _altri, cavalle, chapel_, have
altri valore. Do, si on deve saver li valore del radica, quel utilitá
have -a, -o in «bona homo»?

Ti reflexiones suficet impedir me amar ido. Támen yo restat adheret al
movement idistic pro li motives sequent: occidental ya havet 1) verbal
radicas finient per tri different tematic vocales{blank}footnote:[Naturalmen
ti temas apartene al verbal derivation, quel in occidental ne es
necessi por li practic apprension e usu del lingue. Ili deve ne esser
confuset con li 3 finitiones -r, -t, -nt del unic, sempre regulari
conjugation del formal grammatica. Red.]; 2) mult aparent
irregularitás (ta, to, omni, partú, noi); 3) sinonimes. Yo restat anc
pro que ido esset un progresset esperanto. Naturalmen ti maniere
regardar occidental esset causat del influentie del artificial lingues
(esperanto e ido).

Esque posse exister un lingue plu bon? Quande yo fat me ti question on
anunciat in Mondo li proxim aparition de novial, e yo obliviat
occidental.

«Si novial apari 5 annus post occidental, it va profitar del avantages
de occidental e va presentar li definitiv lingue auxiliari.» To esset
mi pensa, ma con astonament yo videt que
novial presentat se con 4 verb-gruppes! Talmen Jespersen dat un
anihilativ colp a ido, quel paradoxalmen il volet salvar per su novial,
durant que il quasi aprobat occidental. Ples
vider anc li nuanciant vocales, li verbal sistema etc. Si on accepta ti
sistema, it es totalmen null complication, si existe por ex. mutation in
un singul gruppe.

// XXX NOTE: li marca original de págine -37- esset in li sequent
// paragraf:

Esque Jespersen ha actet durmen contra occidental? Secun me, no. Leente
atentivmen «An international Language» on posse excerpter tipic
remarcas quam li sequent (pri li sufixes de coquetterie, altess,
varietá, libertá, longore, maladie): «or is each Occidentalist free in
every particular case to the ending that pleases him best?» Su critica
es sive un interrogation sive un comparation. Malgré li ortografic
diferenties
Occidental es sur li rect via e «pri importantie sta in prim loco»
(Jespersen).

Talmen, durant mult témpore yo esset perdit inter diferent projectes; ma
in fine li election evenit sin dúbita: OCCIDENTAL. Mi prejudicies hat
fugit. Ples considerar li intern fortie de occidental! It es li unic
auxiliari lingue pri quel yo parlat o scrit córam li publica …

Nequande yo actet talmen por esperanto, mem quande yo ne conosset
quelcunc altri mundlingue!

Esque occidental va bentost victoriar? Si omni homes acte quam yo, no.
Ma in compensation yo ha just presentat occidental e va luctar activmen
por atinger su victorie in mi land. Fortunosmen li maxim mult homes,
serchante lu max simplic, adhere li lingue, quel da les li impression de
stabilitá e naturalitá e lassa lingual preocupationes ad altres.

OCCIDENTAL avansa; on ne posse impedir su progress!

// Propaganda {{{2
=== Propaganda

// XXX TODO: Confirmar «plu plu»:

// XXX NOTE: li marca original de págine -38- esset in li ultim
// paragraf del listun 13:

(Continuation.)

[start=12]
. Propaganda per brochuras. Quelc coidealistes ja ha expresset li
  intention editer lor articules quam apart brochuras. Nu, qui have li
  moné por to, ti posse realisar su intention plu facilmen per un
  subsidie a Cosmoglotta.
+
Ma noi opine que noi omnes deve tornar nor atention precipue al
edition de sciential libres, e secun li modern tendentie con max mult
possibil ilustrationes. Do it va esser tre bon traducter partes
autonom de sciential ovres con ilustrationes e demandar del autor e
editoría del original ovre li permission al publication del
traduction. In mult casus, precipue si li parte traductet posse
instigar li letores comprar li tot ovre in li lingue original, autor e
editoría va esser parat permisser li printation del traduction e
disponer li original clichés.
+
Comprensibilmen it va esser mem plu interessant e propagatori publicar
original ovrettes, ma li fabrication de propri clichés va esser plu
custosi.
+
Solmen in casus exceptional it va esser recomandabil editer litterari
ovres, e solmen ilustrat. Nam per li film e li progressent tecnica de
illustration li optic desiras del publica es in present plu dominant
quam antey. Noi vide ya que mem li grand jurnales dial usa plu plu
mult ilustrationes.

. Moné, moné! Moné, moné! it directe li homanité! E advere mem omni
  idealistic movement posse progresser solmen, si li financial medies
  ne manca. To have valore anc por li divers movementes
  interlinguistic.  volapük, Esperanto, Ido, ili progresset e havet
  successe per li financial conditiones esset dat.
+
Li realitá demonstra que per moné mem un mal cose marcha, sin moné lu
maxim bon halta. M. Pirro ja in 1868 publicat su «Universal Glot»,
mult plu bon quam mani lingues auxiliari aparit plu tard. Ma il ne
successat pro que li necessi pecunie mancat.
+
Do, coidealistes, si vu da nos ti ci o ti ta consilies, ples procurar
nos anc li necessi pecunie por plenar vor desira. E si vu have nequel
altri desira quam que Occidental mey avansar, nu, in ti casu ples dar
nos li possibilitá obtener mem plu mult moné.

. Fine. Nu, coidealistes, noi ha dat vos nor consilies por vor
  propaganda. Ples egardar li consilies quel vu posse plenar. E si
  omnes vell far talmen, noi va vider que nor scope aproxima se plu e
  plu mult, que Occidental triumfa e que post centannual eforties li
  problema de un lingue international sta soluet in realitá e
  inradicat in li practica del international vive del homanité.

[.author]
K{dot} Janotta.

// Utilisation del solari energie {{{2
=== Utilisation del solari energie

[.author]
De Oshchepkov, Tashkent, USSR.

A chascun quadrat metre del superficie del terre cade durant un die 7{nbsp}000
calories de calore. Ples calcular quel colossal quantitá de energie
es ínutilmen perdit! Ma qualmen utilisar it?

// NOTE: li marca original de págine -39- esset in li sequent
// paragraf:

// XXX TODO: Ti sembla li description de un image, quel dividet li
// sequent paragraf:

// JOSEPH GAR, München,
//
// autor del dictionarium German -- Occidental, unesim national dictionarium
// de Occidental.

Li importantie de ti question por USSR (quel ocupa un
sixesim parte del terrglobe) es grandissim, -- precipue si on
regarda li conditiones de Central Asia.

Nu, támen, li Geofisic Observatoria in li cité Tashkent ha terminat su
experimentes pri li acumulation de solari energie. Per aparates
constructet de K.G. Trofimov on successat transformar li radial energie
in energie caloric sin concentration del radies.

Durant un clar die estival un tal solari acumulator con un area de 0,71
quadrat metre leva li temperatura de 60 litres de aqua de 18 til 100
gradus; un quadrat metre del solari absorptor egala un demí tonne de
carbon. To da li medial production annual de 16{nbsp}000 litres de aqua
calorisat per metre del acumulator.

// NOTE: li marca original de págine -40- esset in li sequent
// paragraf:

// XXX TODO: Ti sembla li description de un image quel dividet li
// paragraf in infra:

// L{dot} M. de GUESNET, Paris, li creator del movement Occidental in li landes de
// Occidente. President del Occidental. Societé de Francia, exredactor del revúe
// esperantistic «Tra la Mondo», expresidente del Franca Ido Societo.

Li observatoria ha anc trovat li metodes del isolation del solari
caldron. Su accumulator -- del capacitá de 150 cubic metres de aqua
calorisat til 100 gradus frigida se til li temperatura del aer solmen
durant un annu. Do, li futuri absorptor de solari energie ne va depender
ni del sesone del annu, ni del témpore del die, ni del conditiones del
nubositá. Ja nu li rect explotation del solari energie ne es un
fantasie. Li Geofisic Observatoria in Tashkent ja have solari cocine
e solari balneatoria, queles functiona exclusivmen per solari energie.
Li observatoria have un solari pumpstation por aqua. Nu li tot omnidial
cuida pri li functionarios del observatoria es efectet per solari
energie. Li custa de un metre del installation es solmen 12 rubles!

Li recivet solari energie on posse efectivmen aplicar in li textilic,
conservic e chimic industries, por irigation de campes, etc: Ma to es
solmen li comensa.

In li cité de Samarcand (Central Asia) on nu experimenta pri li
transformation del solari a electric energie.

[.author]
Trad. ex li «Pravda» del 25.12.32. +
de Dr A. Badadagly, Kiev.

****

Li politecnic institute viennesi in 1866 ha dit pri li scri-machine del
fin-carpentero tirolesi Mitterhofer: «Practic usa del scri-aparate
forsan ne es esperabil, pro que por su function, mem si on labora con
tre modest rapiditá, es besonat mult e continuat exercitie e mem che
plen habilitá nequande vell esser atinget li sam rapiditá e perfection
quam che li acustomat scrition».

****

// XXX NOTE: ci esset li marca original de págine -41-

// Etimologic bagatelles: li Bible {{{2
=== Etimologic bagatelles: li Bible

Li nómine del Bible es vermen un parol international. It es conosset
partú quam li designation del documentarium del cristian religion. Ma ja
in li comensa de nor cronologie, ante li adoption del modern,
specialisat sense, nor parol esset old, mem antiquissim. In li
splendidmen developat mediterran civilisation greco-latin del Roma
imperial li parol «bible» esset certmen bon naturalisat. Támen it
esset originarimen un foreno venient ex un altri land, mem ex un altri
parte del munde. E in sam témpore su orígine e migrationes ilumina
simbolicmen li comensa de nor hodial cultura dependent, quam omni
alt-culturas, de un invention a quel nor parol es strettmen ligat, li
arte de scrition.

Li tracies del «bible» conducte nos ad Asia, ad un micri, hotémpore
ínsignificant cité sur li sirian borde del Mediterran Mare, nominat
Djebeil. Támen, ti loco ne ha sempre esset tam modest quam hodie. In li
Old Testament it apari, probabilmen íncorect, quam Gebal, e in li
el-Amarna archive (li bon conosset colection de lettres scrit c. 1300 a.
Chr. per babilonian cuneari lítteres de reyettes in Siria e Palestina al
egiptian faraones) it porta li nómine Gublae Ja c. 2000 a. Chr., quande
li egiptianes ta erectet un temple dedicat a «Hathor, li Dómina de
Gubla», ti cité esset un del grand centres del mundal comercie de ti
distant témpores. Specialmen interessant por nos in ti ci conexe es li
amusant raconta de e. 1100 a. Chr. pri li conversation de du astut
negociantes, un egiptian agente e li rey de Gubla. In lor abundant
parlada noi recive un indication pri li merces importat ex Egiptia:
linage, cordage, pelles e fin papire  (500 folies). Li papire, li
preferet scri-materiale del scriaci Egiptia, importat ad in Siria, por
re-export probabilmen, inter merces de necessitá e in tal quantitá, long
ante li comensa del hodial dominant occidental civilisation!

Quande plu tard, per li antiqui Grecia, Europa finalmen comensat prender
parte al cultural vive del munde, it esset probabilmen de Gubla que li
grecos procurat se li papire (quel ha dat nos li parol paper), ti
índispensabil levette a un plu alt nivelle de civilisation. Benque li
nómine del old depó de papire
sembla esser facilmen pronunciabil, li grecos successat perverter it a
Byblos o Biblos, quel por ili bentost devenit sinonim con «paper» o
«libre», tot quam li cité Pergamon in Asia Minor devet prestar su
nómine al pergamene. Quam on save, li medievie, herede del antiqui
greco-roman civilisation, ha poy restrictet li _byblos_ del grecos
a designar li Bible del cristianes, li Sant Scritura, Libre del Libres.

[.author]
K.B.B.

// Automobil e relvia {{{2
=== Automobil e relvia

In omni civilisat landes del munde on remarca tendenties a impedir li
crescentie del automobilistica. To es absolutmen comprensibil, si on
regarda quant imens capitales li homes
desde 100 annus ha investit in li relvias. Ti capitales apartenent in
majorité al states plu e plu devalorisa se per que li automobil priva de
it un grand part del transport de persones e de merces.

Certmen li automobil hodie es li vehicul tecnicmen plu perfect quam li
relvia. Pro to li administrationes del relvias in omni landes ha apertet
li combatte contra li automobiles,
respectivmen contra li autobuses in plu strett sense. Por li
automobilistica ti combatte es desfacil apartmen per que, pro li
supranominat cause, li states protecte li relvias.

Tamen null clar cap dubita pri to quo va esser li final decision. Sempre
li factes demonstra li parol: li plu bon es li ínamic del bon. Li
autobus va suplantar li relvia tam quam it fat halta al expansion del
electric tramvia.

Ne per impedir li automobilistica ma per adaptar li tot trafic al mutat
circumstanties on va atinger li definitiv solution. Ti land quel quam
unesim va utilisar ti reconossentie, va haver li unesim avantages in li
general prosperitá quel va sequer al grand combatte del vehicules.

// NOTE: li marca original de págine -43- esset in li sequent
// paragraf:

Inter li mult propositiones queles on ja presentat por finir li combatte
li propose del americano Cammen (Naturwiss. 21 63: 1933) merite
atention, malgré que su project in li hodial pecuniari situation have un
aspect quasi aventuresc, il proposi
usufructuar li aerprofil e li station-edificies constructet por li
relvia per erecter scafodages súper li terrenes del relvia. Sur ti
scafodages posse vehicular rapid motor-wagones simil al suspendet relvia
inter Elberfeld e Barmen in Germania. Li suspendet trenes con facilitá
posse atinger un velocitá de 200 km per hor; per to por plu long viages
li superioritá del
relvia al autobus es denov cert por quelc témpor.

Sur li ferrin construction del suspendet relvia on posse installar
alt-stradas por rapid automobiles e autobuses interurban.

Li project de Cammen have li avantage que li relvias posse introducter
un express trafic quel in li hodial statu vell esser impossibil. Li
ordinari strades ja superoccupat va esser usat solmen per li lent
vehicules. Contra payar modic taxes al administration del relvia, li
rapid vehicules interurban va posser mover se precipue súper li terren
del relvias.

Del vis-punctu national-economic ti plan sembla plu profitabil quam li
altri projectes de automobil-stradas e de reactivation del antiquat
relvias.

[.author]
Ing. E. Pigal

// Viage de yun Djambi in Pinguinia {{{2
=== Viage de yun Djambi in Pinguinia

Fragment del libre «L'ile des Pingouins» (travestie del universal
historie) de Anatole France.

Pos ninanti dies de navigation yo debarcat in li vast e abandonat portu
del Pinguines e yo continuat súper campes inplugat a lor devastat cité
capital.

Circumdat de fortificationes e plen de casernes e arsenales it havet un
aspect samtemporanmen martial e desolat. Debil e ínvalid mannes marchat
fiermen tra li strades in Old uniformes portant corrodet armes.

-- Quo vu desira? yo esset rudmen questionat apu li porta del cité de un
militario, li mustaches de quel visat al ciel.

-- Senior, yo respondet, yo veni quam un explorator por visitar ti
insul.

-- It ne es un insul, replicat li soldat.

// XXX NOTE: ci esset li marca original de págine -44-

-- Quo, yo exclamat, li insul del Pinguines ne es un insul?

-- No, senior, it es un insula; antey on ha nominat it insul, ma ante
cent annus on decidet nominar it insula. It es li sol insula del tot
universe. Esque vu have un passport?

-- Ples, ci it es. Monstra it ínmediatmen al ministerie de foren aferes.

Un guide claudicant, qui ductet me, haltat sur un vast plazza.

-- Quam vu save, il dit, li insula ha genitet Trinco, li maxim grand
genie del universe; ci vu posse vider su statue.

-- Quo extraordinari, do, ha ti Trinco fat? yo questionat.

-- Guerre!

-- To ne es extraordinari. Noi malayeses have permanent guerres.

-- To es possibil, ma Trinco es li max grand combattor de omni landes e
de omni témpores.

Quande vu ancrat in nor portu, vu videt vers li ost un vulcanic insul
format quam un cone, ne grand, ma famosi pro su vines; on ha nominat it
Ampeloforia. E vers li west vu videt un plu grand insul, quel leva un
long serie acut dentes vers li ciel; pro to on ha nominat it li Machuore
del Cane; it es rich ye cupre-mines. Noi possedet ambi ti insules ante
li regime de Trinco, e ta esset li frontieras de nor imperia.

Trinco expandet nor dominias súper li archipelago del Turcoses li
Continent Verdi. Il conquestat li land del trist Mar-svines e plantat su
flagga inter li glacieres del pol e sur li sand brulant del african
deserte.

Il colectet truppes in omni landes, e quande ili passat pos nor propri
infanterie, nor grenadieres, nor cavallerie e dragones, nor artillerie e
ingenieros, on posset vider yelb soldates
con blu armaturas, rubi mannes tatuat per solari e genitic figuras e
portant plumes multicolori sur lor capes, e flechieres plenat de
claccant fleches invenat sur lor dorses; nud negres armat solmen per lor
dentes e ungules; pigméos cavalcant sur grues, gorillas portant truncos
de árbores ductet de un old simio, quel sur su péctor vellosi portat li
cruce del Legion de honore. E omni ti truppes, ardent de patriotisme sub
li banniere de Trinco, volat de victorie a victorie, e durant trianti
annus de guerres Trinco conquestat li demí parte del munde.

-- Quo! yo exclamat, vu possede li demí parte del munde?

// XXX NOTE: ci esset li marca original de págine -45-

-- Trinco ha conquestat it por nos, e por nos il ha perdit it. Grand in
su deruptes quam in su victories il ha resignat omnicos quo il ha
prendet.

Il resignat anc li du insules Ampeloforia e li Machuore del Cane, queles
noi possedet ante su témpore. Il lassat detra se un Pinguinia apovrit e
desinhabitat. Li flora del insula perit in su guerres. Ye témpore de su
cade it restat in nor land solmen corporalmen defect persones, de queles
noi descende. Ma il ha donat glorie a nos!

-- Il fat vos payar it custosi.

-- Li glorie ne posse esser payat tro custosi, respondet mi guide.

[.author]
Traductet ex li frances de Victor Högstrand.

// Napoleon e li vapor-naves {{{2
=== Napoleon e li vapor-naves

// XXX NEW: Li titul esset mettet in ti edition.

Quande Fúlton 1804 ha fat al grand Napoleon li propose constructer un
flotte de vapor-naves por li guerre contra Anglia, Napoleon ordonat li
Institute National in Paris controlar li project. Il scrit li 21 julí
del sam annu al ministre de Champagny: «Vu mult tro tard ha directet mi
atention a ti afere, proque ti project es capabil changear li aspect del
munde… Un grandios veritá, un factic, palpabil veritá sta avan mi
ocules. It va esser li function del concernet seniores del commission
vider ti veritá e efortiar comprender it. Strax pos que li raport va
esser fat e misset a vos, vu mey transmisser it me. Ples cuidar pri que
li afere es aclarat in maximal un semane, proque yo es ínpatient».

Ancor in 1816 li parisian patente-oficie e su director Colonne declinat
li petition del Marquis de Joffroy, qui ja ha fat experimentes relatent,
pro consideration del ínimportant valore del invention.

// Propaganda-exemplares de Cosmoglotta {{{2
=== Propaganda-exemplares de Cosmoglotta

Si alquel coidealist ha usat su
exemplare de Cosmoglotta por propaganda, il posse reciver un nov
exemplare per scrir al
administration. Tis qui desira mult exemplares es petit
misser alquant moné por li postal expenses (1/2 doll. por ea. 75 ex.)

// Subventiones a Cosmoglotta {{{2
=== Subventiones a Cosmoglotta

J{dot} Söderström 10 sv. Cor.; L. M. de Guesnet 200 fr. fr.; W. Mildebrath
10 RM; Gerald A. Moore £ 20.

Cordial mersias!

[.author]
Adm.

****

ESQUE VU HA JA PAYAT VOR ABONNAMENT?

****

// NOTE: ci esset li marca original de págine -46-

// Cronica {{{2
=== Cronica

LI MUNDLINGUE IN LI RADIO. Li 30m marte, de clocca 20 til 0,30, evenit
in Stockholm un radio-discussion pri lingue international arangeat del Sved
Radio-Servicie. Li sequent projectes esset representat: anglic (prof.
Zachrisson); esperanto (prof. Collinder, red. Jansson e sr Söderberg);
ido (ing. Eriksson); occidental (docent von Sydow). Durant li unesim
parte del debatte esset discusset li possibilitá de introducter un
vivent national lingue quam auxiliari Ll. Contra prof. Z., qui parlat
por anglesi in simplificat ortografie (anglic), on accentuat li
inprobabilitá que li altri grand nationes va sacrificar lor altmen
developat lingues por li anglesi quam sol medie de universal
intercomprension. Li important fact que li maxim grand desfacilitá del
anglesi reside ne in li ortografie e formal grammatica ma in fraseologie
e stilistica ne esset refutat de prof. Z. Li ilustri «anglicano»
declarat quam su ideal, realisat in anglic, li possibilitá «parlar li
lingue international passabilmen». Ma per tal modest habilitá on ne gania access al grand
ma linguisticmen tre desfacil anglesi litteratura; ti access esset támen
descrit quam un del motives por studiar anglic! U es li logica in ti
rasonament?

Li duesim parte del debatte esset precipue devoet a criticar Esperanto, li
defense de quel prof. C. interprendet con habilitá. Por li fundamental
critica que Esperanto conserva su unesim form malgré su grav mancas anc
reconosset de Zamenhof self, il támen havet solmen li debil remarca que
Esperanto es tam genial que null changes es necessi!! Li acusa que li
esperantisme es un secta quel isola in vice de conecter, anc ne esset
refutat.

Sr Söderberg, un yun Esperanto-entusiast, hat prendet sur se dar «li colp
mortal» a Occidental. Ma, ho ve, su entusiasme lassat le jettar solmen
un fugitiv e superficial regarda al derivation de Occidental per esperantistic
oculares. Li summa de su critica esset: proque Occidental ne es fat secun
esperantistic principies, Occidental es mal! Li povri occidentalist deve ya
aprender tot paroles e ne radicas, e adplu natural, international
paroles! Ma anc Esperanto es fortiat tornar se plu e plu a ti international
paroles, queles ja Zamenhof nominat plu natural e comprensibil quam li
esperantismes. Pro quo li esperantistes in ultra deve aprender un grand
amasse de ínnatural, arbitrari paroles sin practic valore sr S. ne
informat nos!

Li fundamental principies de Occidental, un natural vocabularium juntet a un
regulari grammatica, resultant in immediat comprensibilitá e usabilitá
anc con non-occidentalistes, esset in null maniere questionat. Per
application de ti principies, li Occidental-representant emfasat, que li
lingue Occidental ha realisat in li max simplic e max effectiv maniere li ver
scope del lingue international, ad saver far se comprendet facilmen del max mult homes.

NOV LANDAL FEDERATION. Noi have li plesur informar nor letores pri li
fundation de «Interlanguage Occidental Association de Irlandia.»
Presidente: sr J. van Kohn; secretario e cassero: sr M.
Murphy, M. A. Noi desira bon success al nov organisation!

GERMAN OCCIDENTALIST, nr 3 e 4, ha aparit e contene inter altricos
consilies por li propaganda, de Dr Peipers, Adavan, de E. W., Pri li
letura, de John Locke.

// XXX NOTE: ci esset li marca original de págine -47-

INTERLANGUAGES, nr 53, publica alquant biografic noticies pri sr de Wahl
(con portrete). Li caderne anc contene in Occidental: Naturalmen, polemic
noticies de prof. Ric Berger contra srs Riedel e de Saussure; un
Declaration de adhesion a Occidental, de sr Varela, e Solmen un question de
potentie, de sr Karch. Nr 54 da li portrete de sr Fred. Lagnel,
secretario del Sviss Association por Occidental, autor de mult
documentes pri li problema de lingue international, editet de Occidental-Buró in
Chapelle-Vaud (Svissia).

MONDO, nr 239, contene du interessant articules pri «Esperantisme,
pasifisme, supernationalisme», e «Hiperlingue».

HELVETIA nro 56/57 (Januar-Februar 1933) contene inter altricos
Graphologie interlinguistic (declarationes de un conosset parisan
grafologa pri quin prominent interlinguistes), Quelques points de
comparaison entre l'Esperanto et l'Occidental, Qui es Edgar de Wahl?,
Les 5 solutions du problème de la langue internationale.

EMPORDA FEDERAL, nro 830, Hispania, ha publicat un long articul in
catalan pri li principies de Occidental.

// XXX TODO: Confirmar majuscules:

Avant!, nro 38, Hispania, sub li rubrica «Pro quo esperanto ne ha
avansat?» fa atender li stagnation de Esperanto e li aparition de occidental
de quel on da li principies e un textu specimen.

PROGRESO, nro 93 (Februar 1938) publica un extract de un articul de sr
A{dot} P. Beauchemin intitulat «Kurta historio di la Linguo Internaciona».
Sr B. tucha ci li schisma inter li esperantistes e li debattes del «Lingual
Komisitaro» ductent al proposition del reform project Ido in 1907. Noi
cita: «Yo intrat in un micri salon. Durant que yo leet ta mi jurnales
yo subitmen videt srs Zamenhof e de Beaufront intrar. Ili ne posset
vider me, ma yo posset audir lor conversation. Ili discusset un project
por emendar Esperanto. Ti emendationes esset suggestet de un micri brochura
distribuet al principal Esperantistes durant li congress e de quel li
autor sr Couturat, secretario del Delegation. . Sr de Beaufront pledat
acceptation de ti emendationes; sammen sr Zamenhof havet un favorabil
opinion pri ili, ma il objectet que to va nocer li unitá e li
propaganda. In fine il consentit que sr de Beaufront va substituer le
por colaborar e suggester, in casu de necessitá, li desirand reformas in
li lingue. Post un discussion de plu quam un demí-hor ili retornat e yo
continuat mi letura.» Evidentmen li esperantistes ne posse apoyar se sur li
autoritá de Zamenhof
concernent li pretendet excellentie de lor lingue.

SVEDIA. Li Sved Occidental Federation havet su annual reunion in
Stockholm li 30m marte sub presidentie de doc. C. W. von Sydow. Li
anteyan comité directiv, mentionat in Cosmoglotta nro 82, esset re-electet. Li
31m marte Dr. von Sydow visitat un populari universitá in li proximitá
de Stockholm e fat un discurs pri li question de lingue international córam ca. 70
persones.

FRANCIA. Anuncias ha aparit in li pacifist jurnales La patrie Humaine e
Le Semeur, e in «L'Ecole Emancipée», revúe del sindicate del
instructeros.

[.center]
****
Edvard Rydahls Boktryckeri, Stockholm 1933
****

// Cosmoglotta A 89 (1933-07/08) {{{1
== Cosmoglotta A 89 (1933-07/08)

Annu XIl    Julí-August 1933    No. 4 (89)

// Li latin e li modern lingues {{{2
=== Li latin e li modern lingues

[.author]
De Prof. A. Meillet, membre del Institute de Francia.

Por subtilisar li mente li conossentie del latin es plu profitabil quam
ti del modern lingues.

Li antiqui indo-europan lingues, quam li grec e li latin, have un
linguistic structura tre diferent de ti del modern lingues, quam li
francesi e li anglesi; aprendente les on intra in un vermen nov sistema.
Ti studia obliga, do, far un energic intelectual effortie, de quel on ne
recive un immediat practic avantage, ma quel efecte que li mente fa un
plu intensiv exercitie quam studiante li lingues actualmen parlat.

Li «comun frases» queles li antiqui litteraturas expresse es li sam
quam tis de hodie; ma ili presenta se in altri formes, e in latin in un
maniere particularimen clar; li mente gania pri finesse e facilitá in
passante de un del expressiones al altri.

Depos que on ha introductet it in li instruction, sempre li grec ha
esset completmen apropriat solmen de un micri númere de persones in li
modern West-Europa; quantcunc preciosi it mey esser, su influentie
exerci se apen altrimen quam per li latin, quel, concernent omni coses
de cultura, es li reflex del grec. It mey esser agreabil saver analisar
li doct paroles fabricat per grec elementes quam _orthographie_ e
_telephone_;
it es sin utilitá aprender, por to, li grec quel ne es un facil lingue.
Malgré li unic valore e originalitá del grec litteratura, mem caus su
originalitá, su varietá, su amplore, it es poc probabil que li studia
del grec va ocupar un grand
loco in li education del yunité cultivat.

Li situation del latin es un altri e plu favorabil.

// XXX NOTE: li marca original de págine -49- esset in li sequent
// paragraf:

Omni modern lingues del occidental Europa es plen de latin, ta mem u ili
sembla esser índependent de it. Li german
ha nullmen plenat se per latin e romanic paroles til un tam grand
extension quam li anglesi; ma it ha penetrat se de mentalitá latin, e it
ne esset in van que li tot cultura de Germania esset latini durant li
medievie. Un parol quam _Vaterland_ «land del patres» have un aspect
purmen german, tot quam _patrie_ hodie have li aspect de un parol purmen
frances; in realitá _Vaterland_ es li calca del latin patria «land del
patres» (quel esset self calcat sur li grec _patris_), tot quam
_patrie_ es
li parol latin _patria_ prendet ex li scrit lingue e un poc adaptat. It es
solmen per li latin que on posse comprender li relationes existent
reciprocmen inter li vocabulariums del occidental Europa.

Por facilisar li efortie del yun homes cultivat on ha sovente proposit
abandonar li latin studias: li die u on vell resoluer far to, on vell
ruinar til fund quo resta de linguistic unitá in li civilisat munde. It
es in li latin que incontra se li romanic lingues e li lingues germanic,
quam li anglesi e li german.

Solmen li conossentie del latin permisse interligar facilmen li romanic
lingues; por ti qui save un poc de latin, li italian, li hispan, li
portugalés, li frances es ja demí familiari. Abandonante li latin
cultura li popules de romanic lingue vell renunciar omnicos quel fa lor
unitá, e, córam li altri lingues, ili vell diminuer li capacitá de
resistentie del lores. Li latin, de quel ti lingues es solmen novi
developamentes, ha dominat, sub su scrit form, li constitution de omni
litterari romanic lingues, e it es solmen per constantmen attachar se a
lor latin orígines que li romanic lingues va posser interconsolidar se e
exercir un influentie. On ha céterimen constatat que solmen li
conossentie del latin permisse comprender li relationes inter
unaltru in li lingues neo-latin, precipue in li frances.

It es anc solmen per li conossentie del latin que li contact inter li
angles vocabularium e tis del romanic lingues posse esser conservat, nam
li romanic element del angles vocabularium es in partie doct latin, in
partie antiqui frances.

// XXX NOTE: li marca original de págine -50- esset in li sequent
// paragraf:

Concernent li germanes, ignorante li latin ili vell separar se del latin
cultura, de quel li lor es solmen un continuation: in li german lingue
null altri cos de germanic perdura quam li material medies de
expression; li tot semantic aspect es latini o romanic. Li germanes vell
rupter li contact con li popules
de romanic lingue, e mem, till grand partie, con li anglesi, e anc con
lor propri passate, si ili vell causar li cessation del latin studias.

Li studia del latin, quel li mentalitá egalitari del democraties menacia
e quel apari sovente quam un pur luxu, es ergo de grandissim
importantie; si it ne have plu li immediat practic valore quel it havet
durant li medievie e quel it ha long conservat, it es támen
índispensabil por conservar inter li modern lingues un rest unitá.

It es necessi que omni homes queles recive un superior cultura e queles
have, per to mem, li deve conservar e adaptar al actual besones li grand
lingues de civilisation de Europa, resta fidel a it. Ili es lingues fat
por elites; ili ne posse sin decadentie isolar se del lingue del antiqui
intellectual elite europan quel ili succede. Si ili vell obliviar to
definitivmen, ili vell rupter li allianties queles ili ha efectet. Ti
die, u un spíritu de democratic nivellament vell obligar li homes
abandonar li latin cultura, it vell resultar de to por li grand
litterari lingues del occidental Europa un crise, quel vell necessitar,
bentost u tard, un transformation de ili.

Ti lingues, queles ha anc devenit tis de America, omni apartene a du
gruppes del indo-europan linguistic familie: li gruppe germanic e li
gruppe latini. Ili ha developat se sub li sam civilisatori influenties;
ili expresse li sam cultura, ili proveni del sam humanisme.

Ta mem u ili sembla different on trova sur li fund li sam notiones.
Existe mani paroles quam li francesi _contrée_, quel retrova se, advere
con un altri sense, in li anglesi _country_ pruntat ex li francés, e quel
have un exact pendant in li german: li german _Gegend_ relate a
_gegen_ «contra» quam _contrée_ a _contre_ «contra».

Li german _Gewissen_ es li calca del latin _conscientia_, quel li scrit
lingue ha furnit al francesi e al anglesi sub li form _conscience_
(céterimen, con un tre different pronunciation in francesi e anglesi).

// XXX NOTE: li marca original de págine -51- esset in li sequent
// paragraf:

Quelcunc mey esser li ínconnosset etimologic sense del latin
_causa_, li parol ha recivet li sense del grec _aitía_ in li
filosofic lingue; li Latin del medievie ha conservat it in ti sense e ha
transmisset it al occidental romanic lingues; li anglesi ha prendet
_cause_ ex li francesi; li sam notion es talmen expresset per un sam
italian e hispan parol _causa_, francesi e anglesi _cause_.

Li german sembla diverger: «cause» traducte se ad-in german per _Ursache_;
ma it sufice examinar li historie del parol _Sache_, quel es li duesim
término del composite _Ursache_, por vider in it li semantic calca del
latin parol, quel self esset un semantic calca del grec _aitía_. Li
antiqui sense del germanic parol quel _Sache_ representa esset
«processu»; li antiqui saxon _saca_, li antiqui alt-german _sahha_, li
antiqui anglesi _saku_, per exemple, have ancor ti sense. Pro que ti parol
traductet li latin causa in un de su senses, quel es ti de «cos quel on
pleda», on ha atribuet a it omni senses de causa; li filosofic sense
«cause, motive» ha do esset dat al antiqui alt-german parol sam quam a
ti del antiqui anglesi; de ta veni li anglesi _sake_, e, con un prefixe
precisent li sense, li german _Ursache_.

On ne ha restrictet se al filosofic sense de causa; mem li vulgari sense
de _causa_, ti de «cose», quel es ti del populari form in li romanic
lingues, ha esset acquisitet de ti ci parol, e li german _Sache_ sam quam
li hollandesi _zaak_ es li equivalente del francesi _chose_, del italian
_cosa_, etc. Li scandinavic formes, sved _sak_ e dan _sag_, have un historie
exactmen paralel. Li developament de sense del altri germanic parol
significant «cose», ad saver sved e dan _ting_, anglesi _thing_, german
_Ding_, es anc identic: anc ci on trova li calca del vulgari sense recivet
del latin _causa_ «processu».

In ti ci conexe on mey observar que, apu li paroles influentiat del
latin, li german have tales calcat sur romanic paroles. Talmen li german
adjective _hübsch_, significant «jolli, pretti», es un derivat de _Hof_
«corte», e ha esset fat durant li medievie quam imitation de un
romanic parol: francesi _courtois_, italian _cortese_, derivat de francesi
_cour_, italian _corte_.

// XXX NOTE: li marca original de págine -52- esset in li sequent
// paragraf:

Anc si li francés vocabularium contene un grand númere de paroles
pruntat ex li lingue del Francos, anc si tre usual verbes quam _garder_ o
_choisir_ es de german orígine, it es mem plu ver que li german
vocabularium contene mult latin o romanic términos. Mem un parol quel
aspecte tam germanic quam german _Graf_ «comte» ha recentmen esset
reconosset de un yun dan erudite quam un parol greco-latin, _grafio_; li
_comte_ esset, por Carlo Grandi, un functionario; _grafio_ significa
«scritor»; li sam parol, con un formation diferent, ha furnit li
francesi _greffier_ «notario», conservant plu del etimologic sense.

It existe inter li lingues del romanic gruppe e tis del germanic un
paralelisme provenient de to que ti lingues ha developat se sub simil
conditiones, sub li sam influenties, de to que ili ha sin cessa
interinfluentiat se, de to que lor parlantes ha constantmen interrelatet
con unaltru.

In tant que ili expresse li civilisation, li lingues del occidental
Europa e de America es li heredes del civilisation greco-roman, e it es
per li latin que ili ha esset subjectet al influentie de ti cultura.

Li civilisation de arabic lingue, quel ha durant alquel témpore exercit
un cert action, es anc un continuation de ti grand civilisation, benque
sub special formes. Mani paroles prendet del modern lingues ex li arabic
del medievie, quam li francesi _alambic_ «retorte» (arabic _al anbiq_, in
italian _lambicco_, in hispan _alambique_) ne es altri cos quam un prunta
del grec _ambiks_ «vase» e marca li hellenic orígines del arabic
scientie. Li iranian influenties fortmen marcat in li arabic reflecte
che un penetrant analise li mediterran civilisation: talmen li parol
_julep_, quel es un arabic parol in li francesi, es in arabic un parol
prendet ex li iranian e li unesim término de ti composite, _gul-_ «rose»,
es li mediterran nómine del rose changeat del pronunciation propri al
persan.

Detra li lingues del occidental Europa on retrova sempre li sam fund de
mediterran civilisation, developat del grecos del classic epoca, fixat
del hellenistic epoca durant li secules immediatmen precedent li
cristian periode, e finalmen assimilat de Roma. Li modern lingues ha
prendet un partie directmen ex li grec e alquel fragmentes ex li arabic;
ma li maxim grand partie de quo ili possede veni ex li latin. E, de un
altri látere, it es in Roma que li notion del modern State ha
constituet se e que li juridic institutiones ha prendet lor form e
recivet lor teorie.

It es important que, per suportar li Latin cultura, li grand lingues de
civilisation del occidental Europa conserva e developa quo contribue a
inter-aproximar les.

[.author]
Ex «Les langues dans l'Europe nouvelle». ed. Payot. Aut. trad. de
K{dot} B{dot} B.

// XXX NOTE: ci esset li marca original de págine -53-

// Musica electric -- li musica del futur {{{2
=== Musica electric -- li musica del futur

[.author]
De A. Lindström.

Sones es generat per que particules del aer per un o altri maniere es
mettet in oscillationes. Per to son-undes es format, queles es genitet
in li spacie, e nor impressiones del sones es fixat partmen del
son-altore, li frequentie del oscillationes, e partmen del son-fortie,
to es in li fisica nominat amplitúdine. On mesura li frequentie in
«Hertz» t.e. li númere del oscillationes per secund, e nor orel posse
percepter sones inter 16 e circa 15{nbsp}000 Hertz.

Li idé generar sones musicalic per electricitá ne es nov. Ja in annu
1900 li angleso Dudell constructet se «electro-acustic
music-instrument», anc nominat «li cantant luce-arc». Pos li
invention del radiotube del americano de Forest li impulse a un nov era
esset donat. Un tal tube posse generar oscillationes del
cuple-elementes, on anc varia tam li son-frequentie quam li amplitúdine.

Pluri music-instrumentes sur li fundament del qualitás del radiotube es
constructet. Noi solmen cita quelc de ili. Li «sferofon» del russ
Theremins, in quel on usa du oscillatores (radiotubes) queles es acordat
a sam frequentie. Un de ti tubes es cuplat a un micri antenne, a per
capacitá manual on posse variar li frequentie del tube del antenne. To
in plu causa un nov frequentie, li diferentie inter li du frequenties, e
pro que ti nov frequentie posse esser audibil it genera sones. Ultra to
que li son-colores ne es bell, li instrument es tre desfacil a
manipular, e pro to it apen posse devenir populari.

«Hellertion» es un altri instrument, quel es inventet de Helberger e
Lertes. Ci li sones es generat per un sol radiotube quel, per un special
reaction-arangeament directmen genera bassfrequential oscillationes, li
son-altore de queles es variat per variar li tension del grid. Li
possibilitá de developation de ti instrument es grand, on posse arangear
pluri manuales quam che un organ, e li son-colore posse esser variat. Li
manipulation de it es facil.

// XXX NOTE: li marca original de págine -54- esset in li sequent
// paragraf:

Li «Bechstein-Siemens-Nernst-piano» es un piano quel functiona
quam piano, organ, grammofon e radioreceptor. It have cordes quam un
piano general, ma null resonantie-tabul. Li frequenties del cordes
influe a electromagnetes, queles ducte li fixat frequenties a un
radio-oscillator, e in plu tra un amplificator a li altparlator. Ti
instrument forsan va devenir un grav instrument orchestral.

Plu detalliatmen noi vole tractar un altri instrument, quel es fundat
sur li qualitás del glimlampe. Li glimlampe es un tre interessant
instrument, quel consiste ex un vitrin glob in quel du metallplaccas es
montat, sin conductor inter unaltru. Li glob es plenat per neongas, e si
li placcas recive un apti tension electric, li gas circum li
minus-placca inflamma se con un debil luce. Ye un fix tension al placcas
li lampe comensa lucer, ma quande li lampe es inflammat, tande li
tension posse esser diminuet til un fix límite sin que li lampe extincte
se. It es ti strangi qualitá quel fa li lampe capabil laborar quam
oscillator con frequenties directmen audibil.

Un glimlampe constructet por un lucement de 220 volt inflamma ja ye
circa 160 volt. Li tension nu posse esser diminuet til circa 140 volt, e
durant que li lampe luce su resistentie es circa 10{nbsp}000 ohm, e permisse
un fluentie de circa 20 milliamperes trafluer it. Ye un tension de min
quam 140 volt in li lampe extincte se, e null fluentie posse trafluer
it.

Ples regardar image 1! In li conductor noi incuplat un resistentie R, e
in plu, paralel con li lampe un condensator C es montat. Quande on nu
incupla li fluentie, li condensator deveni chargeat per electricitá,
quel veni tra li resistentie. Noi suposi que R es relativmen grand, e
pro to li condensator besona un passabil long témpore ante que it recive
un tension de 160 volt. Nu li lampe luce e li fluentie tra it rapidmen
exchargea li condensator til que li tension deveni min quam 140 volt;
tande li lampe extincte se. Nu denove li tension successivmen augmenta
se til 160 volt, li lampe functiona, li tension diminue til min quam 140
volt, e li lampe extincte se, e to repeti se tam long quam li lampe
recive suficent tension.

// XXX NOTE: li marca original de págine -55- esset in li sequent
// paragraf:

// XXX TODO: Image in li sequent paragraf:

// (Paroles in image: Altparlator, Dess. 1, Dess. 2)

Li frequentie del oscillation depende del grandore del resistentie e to
del capacitá del condensator. Si li capacitá polr exemple es 0,002
micro-farad, e li resistentie es 1 megohm, noi recive un frequentie de
circa 500 Hertz, ergo un frequentie
audibil. Per arangear li resistentie talmen que it deveni facilmen
variabil, noi posse variar li frequentie, t.e. li son-altore, secun
vole. Li resistentie ergo es li manuale del instrument. Si noi nu
incupla un telefonescutator in li conductore, p.e. in A, noi posse
escutar li plu o min bell musica quel noi save executer. Per un apti
radio-amplificator con altparlator on in plu posse amplificar li sones e
far li musica audibil por un plu grand publica.

Ti functionada del glimlampe es conosset depos mult annus. Ma per li nov
invention de dr. Trautwein li instrument atraet se un grand interesse
pro li possibilitá selecter secun vole un cert son-colore. On simplicmen
have possibilitá imitar li son-colore del divers music-instrumentes
solmen per un simplic manipulation sur li aparate, e per to on posse
determinar esque on vole luder per violine, clarinette, flaute,
trumpete, cello o contrabass.

Secun Helmholtz li son-colores depende del supersones harmonic, queles
es intermixtet con li son fundamental. Li modern scientie ne tamen vole
acceptar ti teorie. E Trautwein opine, que li fisiologic impression de
un musicalic colore es generat de un o pluri «hallformantes», t.e.
temperat oscillationes, totmen índepedent del son fundamental, de quel
li frequentie sempre es plu alt quam li frequentie fundamental.

// XXX NOTE: li marca original de págine -56- esset in li sequent
// paragraf:

Secun li anteyan opinion li linea de un son fundamental es un
sinus-linea, ma secun Trautwein li linea es segformat, e li
super-frequenties ne es harmonic. E il ha trovat que un bass hallformant
de 500 Hertz stipula li son-colore del fagotte, durant que un plu alt
tal, ex. 1000 Hertz, stipula li caractere del oboe.

In su inventat instrument, nominat «Trautonium», Trautwein ha trovat
un medie por fixar li caractere del sones. Su instrument es un suplement
al glimlampe-generator ci supra descrit, e per it on posse imitar presc
omni music-instrumentes inter flaute e contrabass.

Li image 2 indica li schema del Trautonium in principe. Li variation del
son fundamental evente per variation del resistentie R1, quam antey, e
on fixa li hallformant per li grandore del capacitá del condensator C2,
quel, con li secundari látere del bassfrequentie-transformator, forma un
circuit por oscillation del supersones.

Li possibilitá de developation del music-instrumentes electric es
grandissim, e noi posse expectar un grand progress de ili in li futur.
Pro que ili anc es de passabilmen facil construction, e oferta se a
interessant experimentes, li amatores ci ha recivet un nov dominia por
plesur e instructiv studies.

(Image)

// XXX NOTE: ci esset li marca original de págine -57-

// Cooperation Occidentalistic {{{2
=== Cooperation Occidentalistic

[.author]
De K. Janotta e E. Pigal.

I{dot} Organisat labor. Li preparation del mental armes por ducter
Occidental al victorie, plu e plu progresse.

In Cosmoglotta nr 53, pg. 155 esset anunciat un Occidental-Crestomatie.
Interim noi ha recivet li information, que altri coidealistes labora anc
pri li edition de un tal ovre. To es un dissipation de energie e témpor,
quel vell esser evitat, si li coidealistes vell acustomar se informar li
Landal Central Oficies pri lor intentiones e labores. In omni casus, u
li oficies ha esset informat, ili ha posset dar bon instructiones, por
arangear li labores in maniere fructosi e por evitar ínnecessi penas,
precipue per proposir altri labores sovente plu necessi quam li labor
intentionat.

II{dot} Occidental-Crestomatie. Li contenete del Occidental-Crestomatie va
esser:

A) Laconic grammatica de Occidental,

B) Curses de conversation,

C) Anecdotes,

D) Fabules, sagas e legendes,

E) Racontas,

F) Poemas,

G) Ex natura e cultura,

H) Curt historie del lingue international.

Li partes A, C, D e E e presc complet, ma por li altri partes
contributiones es ancor serchat. Por li parte F noi desira reciver quelc
provas ex Iliade o Odissé o Eneide, con un curt resumation del selectet
épos, ma ti provas deve esser traductet maxim exact ex li originale in
su metre. Por li parte G es besonat articules con ilustrationes e con
gratis disponibil clichés. In fine li partes B ne ja have su autor.

III{dot} Notas pri li colaboration. Specialmen grav es scrir per machine e
(precipue li articules destinat por publication) con lineas interspaciat
e con un márgine sat grand in levul adminim 20 mm.

// XXX NOTE: li marca original de págine -58- esset in li sequent
// paragraf:

On mey scrir solmen sur un látere del paper e usar li norm-formates,
queles es multiples del oficial post-cartes del Union
Postal Universal {asterisk}(105 mm x 148 mm); i.e.: 148 mm x 210 mm e 210 mm x
297 mm. Ne solmen omni printates ma mem omni notapaperes por usation
intern in ti normformates presenta mult avantages, queles bentost deveni
evident a omni usator pos quelc dies de aplication. Li plendes que vu ne
posse reciver paperes in tal formates es ínjustificat. Omni librero o
paperero in quelc secundes e contra payament de poc centimes posse cupar
milles de folies in omni desirat formates.

IV{dot} Exemplares justificat. Occidentalistes queles ha insertet
propaganda-articules in jurnales sempre mey ne obliviar junter
specimen-textus e un adresse u li interessates posse demandar gratuit
materiale ulterior. Li autor del articul mey expedir al Redaction de
Cosmoglotta anc un justificativ exemplare del jurnale e un curt raport
pri it por li Cronica de Cosmoglotta.

V{dot} Copies de corespondentie. Li Central Oficie peti omni colaboratores
sempre inviar a it li copies de lor grav corespondentie propagandativ o
linguistic, por que li Central Oficie posse dar consilies e auxilies e
evitar ínnecessi labor o etablisser un organisation del labor con altri
laboratores sur li respectiv dominia.

VI{dot} Qui deve devenir functionario? Li Occidental-Union es un labor-union
e have functionarios queles constantmen labora colectivmen por nor
international movement. Pro to noi ne posse auxiliar electer quam
functionarios solmen pro lor merites aquisitet per ancianitá e
diligentie de studia persones, queles ne have témpore o inclination a
responder al circulares queles li organes del Union dismisse per
comission del movement.

VII{dot} Originales adjuntet al traduction. Comensantes nequande mey
obliviar junter a lor occidental-traductiones anc li articul original
del respectiv national lingue. Li Redaction ne posse obligar se publicar
un articul in un cert termine e in general accepta solmen curc
articules, si possibil ne plu long quam un págine.

VIII{dot} Por linguistic problemas folies separat. Mult corespondentes misse
nos tractates pri punctus del grammatica e del vocabularium inter li
céteri corespondentie.

// XXX NOTE: li marca original de págine -59- esset in li sequent
// paragraf:

Pro que noi nu deve transdar omni tal temas al Comité Linguistic
(CELIA), noi deve far excerptes del partes linguistic del
corespondentie, si noi have li témpor. Ma in general ti tractates resta
in nor céteri corespondentie e satisfa nequande li intention de lor
autores.

Ergo noi peti que nor corespondentes mey scrir tal linguistic tractates
sur apart folies e obedir in general li regules dat in li articules 15 e
16 del regulament de CELIA (Cosmoglotta, nr 68, pg. 8).

Omni ti desiras, queles noi directe a nor benevolent colaboratores e
corespondentes, noi posse plenmen justificar; nam ili es causat per nor
intention posser laborar max expeditiv possibil. Qui ne seque nor
consilies, ti noce se self, nos e nor altri corespondentes pro que li
rapiditá de nor labor es impedit.

// Per quo comensar li desarmament? {{{2
=== Per quo comensar li desarmament?

Un passage del brochura de Camille Drevet «Désarmons d'abord les
profiteurs de guerre.»

On save que in li actual munde li states, pos assecurar li índependentie
de lor armamentes, deve posseder sur lor territorias potent metallurgic,
chimic e electric industries.

On save anc que it es desfacil distinter inter li special industries de
guerre e li ordinari industries, que chascun fabrica posse laborar por
li guerre e que, secun li expression del general Denvrigne, «li
potentiale de guerre es egal al potentiale de pace».

On save ancor (e Francis Delaisi ha developat ti idés in su articul
aparit ye li 20m septembre 1931 in li «Cadernes» del Liga de jures del
hom), que existe in li modern munde un strangi paradox, proque on posse
vider li States, queles es ya tam cuidosi pri lor soveranitá, tolerar li
industrie e li comercie de armes. Li states talmen assecura se quantitás
de necessi materiales sin investir tant lor financies, ma ili tolera in
sam témpor que li industries, queles labora por illi, labora anc por
altri states.

// XXX NOTE: li marca original de págine -60- esset in li sequent
// paragraf:

Sin dúbita existe inter-acord inter li guvernamentes e li grand
industries necessi por li guerre, ma li control del state
ne posse impedir li diplomatie del fabricantes de granates e explosives,
diplomatie quel es superiori al diplomates burocratic.

Talmen li politica del industries e del banks, lor alliates, extende
súper li munde un rete plu e plu cintet in quel li presse del
guvernamentes es captivat. E quande li cinic luctas inter li economic
national gruppes o inter li trustes international deveni plu acri, ili
evoca o favorisa li conflictes e li guerre eclata.

Durant li bucheríe li traficantes continua lor comercie per-supra del
cadavres, unia se in financial combinationes e talmen prolonga li
guerre.

Apen li guerre es finit, ili recomensa lor allianties, fa nov cartelles,
orienta se vers nov profites e prepara un nov guerre.

Null propaganda contra li guerre apari me plu eficaci quam ti quel
consiste in monstrar per factes quant li celebri frase de Anatole
France: «On crede morir por su patria e on mori por li industriales»,
es plen de veritá.

It ne es possibil que tis qui ha acceptet li suffrenties del ultim
guerre, credente defender un ideale, hodie vell posser accepter, por li
altres e por se self, li idé de un monstruosi morteríe, li ver scope de
quel es furnir a quelc potenties financial sive li possession de
territorias con petroleo o fosfates o carbon, sive mercates por lor
industries.

Li popules deve obligar lor guvernamentes, li Liga de Nationes, li
Conferentie del Desarmament ataccar li problema del industries de
guerre. Li supression de ti privat industries vell dever esser li unesim
etape vers li desarmament total e universal, quel deve esser decidet
internationalmen quant possibil bentost.

It es ínpossibil realisar ti desarmament sin destructer li exorbitant
potentie del industries de guerre.

Omni tis qui lucta energicmen por li desarmament, deve comensar partú,
in lor scrites, in lor conferenties, in li organisationes e partises,
per ataccar li Sanguinant Internationale, devenient plu e plu potent, e
quel fatalmen pussa a preparationes por li guerre. It es necessi que per
li vole del popules ti Internationale del profiteros de guerre mey
desaparir, porque on vell posser edificar un regime de pace e de just
labor.

[.author]
Traductet E.W.

// XXX NOTE: ci esset li marca original de págine -61-

// Li du chances {{{2
=== Li du chances

Durant li militari mobilisation li unic filio de un israelita devet
abandonar su hem e metter sur se li uniform de soldate. Li matre cadet
in desespera. Ella vadet al rabbin del cité por petir consilie. --

«Ho, sant mann! ella dit, on raffa de me Isaac, mi unic genitura. On va
misser le guerrar. On va mortar le in un battallie. On va sepulter le in
un comun tombe con li cristianes. E quande va venir li Grand Judicie, on
ne va trovar li inter li hebréos, e il va esser trenat al inferne, u li
diáboles va tormentar durant secules ínfinit. Ho, sant rabbin! Quo far?
Da me un consilie por posser evitar ti horribil fate!» E ella versat un
torrent de lácrimes.

// XXX NOTE: li marca original de págine -62- esset in li sequent
// paragraf:

Ma li rabbin dit: «Fémina, yo ne comprende, pro quo vu plora. Si vor
filio es mobilisat, to ne es ancor un motive por desolar se. Il ya have
du chances: o it va venir un guerre, o it ne va venir. Si it ne va
venir, vu plora in van. Ma si it va venir, denove il have du chances: o
il va esser misset al front, o il ne va esser misset. Si il ne va esser
misset, vu posse esser quiet. Ma si il va esser misset, denove il have
du chances: o il va partiprender un attacca, o il ne va partiprender. Si
il ne va partiprender, vor chagrine es un cos anticipat. Ma si il va
partiprender, denove il have du chances: o il va esser captivat del
ínamico, o il ne va esser captivat. Si il va esser captivat, il va
restar vivent, e un vez vu va revider le. Ma si il ne va esser captivat,
denove il have du chances; o il va esser mortat in li attacca, o il ne
va esser mortat. Si il ne va esser mortat, vor grive es ínrasonabil. Ma
si il va esser mortat, denove il have du chances: o il va esser sepultet
in un tombe isolat, o in un tombe comun. Si in un tombe isolat, vu posse
esser quiet concernent li Grand Judicie. Ma si in un tomb comun, denove
il have du chances: o il va esser interrat con li mortat hebréos o con
li mortat non-hebréos. Si con li mortat hebréos, vor desespera es mal
fundat. Si con li non-hebréos, denove il have du chances: o, malgré
omnicos, il va esser trovat de ángeles e admisset al paradise, o il ne
va esser trovat, e on va trenar le al inferne. Si il va vader al
paradise, vu posse siccar vor lácrimes. Ma
si al inferne, il denove have du chances: o il va esser tormentat, ma ne
privat del vive, o il va esser rostat e devorat del diáboles. Si
tormentat, nu, to es ya li ordinari marcha de coses, pro que ú on ne
tormenta li hebréos? Ma si rostat e devorat, nu, tande certmen il va
haver un sol chance. Fémina! Quant mult bon chances contra un unic mal
chance! Li chances es por il, e vu have null cause por chagrinar.»

Secun li raconta de un old hebréo rendit de A. Kofman.

// Universalisme e Occidental {{{2
=== Universalisme e Occidental

[.author]
De Ant. Ares, Offenbach a.M.

Brockhaus definit li Universalisme quam li energie o li tendentie
includer omnicos. Secun me li Universalisme es li nobli aspiration
circumbrassar li tot homanité, un aspiration comparabil a un
preciosissim juvel, conosset de nullo e trovat solmen che poc persones.

Li grand munde save nullcos pri ti conception, pro que it es hodie tro
desfacil trovar suficent moné e bon volentie por su propaganda.

Ti ci precios brilliante, radiant súper li tot munde, have ancor solmen
poc facettes o -- quam di li sliferos de brilliantes -- «ocules»; un
vez, támen, it va reciver mult «ocules» e apartener al tot homanité.

Li unesim de ti «ocules» o postulationes del Universalisme es un comun
lingue, max simplicmen basat sur li comun international paroles; t.e. it
deve esser Occidental.

// XXX NOTE: li marca original de págine -63- esset in li sequent
// paragraf:

Ante que li infante comensa parlar, it fa se comprendet per divers sones
del voce. Anc li animales, a queles noi adjudica un rason in li homan
sense, have lor «lingues»; omni matine, aprochante li cage de mi
canarí, yo joya esser salutat de un «piip», respondente me in pluri
diferent tones. Noi homes have in li lingue e li intelectual talentes un
medie por conossentar nos plu facilmen; yo di plu facilmen, benque li
caractere del dialectes de singul regiones del sam land es mult vezes
tam diferent que li intercomprension de du persones ex
diferent districtes es sovente impossibil, malgré que ili parla un sam
lingue.

In sam maniere un extran lingue, si it ne es aprendet in li extran land
self, resta alquel vezes íncomprensibil, pro que su studia ne es solmen
un simplic traduction de vocabules ma postula un desfacil penetration
del structura del lingue. Quam contrari che Occidental! Ja al novicio
Occidental da plu bentost quam alquel altri lingue un complet
_comprension del letura; plu bentost anc, Occidental fa possibil a il
trovar contact con membres de altri nationes; it es tam facil que omni
normalmen inteligent person posse ja in poc dies scrir lettres in
Occidental e parlar li lingue; ti facilitá deve far it li sol auxiliari
lingue del munde.

Regretabilmen ti developament es momentanmen retardat per li grand
desfacilitá de un efectiv propaganda in li present grav témpore, tot
quam che altri grand idés, tis del homanité, del homan unitá, del homan
felicie e altris, queles custa nullcos e queles támen es tam desfacilmen
atingibil!

In Occidental sta constructet li ponte per quel li nationes posse
facilmen incontrar se e avigilar li interrelationes mundal. Li
movement del lingue international deve colaborar con omni international movementes. Reciproc
avantages vell certmen resultar de un colaboration con li Universalisme.

In un manuscrite, «paradise del munde», yo tracta li future desirat e
videt del homanité, del filantropie, del homan prudentie e rason, un
future quel posse comensar ja deman. Ci infra vide alquel criticas pri
li ovre de alquel prominent persones (professores de universitás,
directores de banks, litterates e altris): «Un audaci passu in li
economic universe»; «Un nov, sant evangelie»; «Un preciós ovre, quel
deve esser introductet in omni circules»; «Contene mult grand
motives», etc. Yo sercha credites, queles va esser repayat ex li lucre
del libres, li idés de queles es nu actual. Qui posse assister me ye li
printation e publication?

****
Pro divers translocationes noi peti nor letores ne colerar nos, si li
nros 4 e 5 ne apari precis in comensa del bimensual periode.

[.author]
Adm.
****

[.center]
****
Edvard Rydahls Boktryckeri, Stockholm 1933
****

// Cosmoglotta A 90 (1933-09/10) {{{1
== Cosmoglotta A 90 (1933-09/10)

Annu XII   Septembre -- Octobre 1933   No. 5 (90)

// {cross} Ad. Creux {{{2
=== {cross} Ad. Creux

Nor coidealist Ad. Creux, membre del Academie e del comité del SAPO ha
morit in junio in Rue (Frib. Svissia) u il esset prestre. Omni tis
queles ha vivet li unesim témpores de occidental save quel perde es por
nor movement li subit morte de Sr Creux, forprendet in plen activitá e
ancor yun.

Ad. Creux esset in prim esperantist e mem adaptat li sistema de
stenografie Duployé a esperanto. Pos li aparition de ido, il adheret a
ti lingue, quel semblat le minu artificial, do plu simpatic. Támen il
sempre opinet que ido esset un esperanto ínsuficentmen ameliorat. Il
proposit reformas in li direction naturalistic a Sr Couturat quel
refusat les, except li prefixe arki-, quel ido debi a nor coidealist.
Quande occidental aparit, in 1922, Sr Creux strax comprendet li futur
valore del solution de Wahl e colaborat a «Kosmoglott». Il esset li
unesim partisan de Occidental in Svissia; e, in 1928, quande li
«Romanda-Ido-Societo» studiat li question Ido-Occidental, il fat in nor
ultim reunion de Lausanne un memorabil discurs quel fat decider li
transformation del societé idistic al «Sviss Association por
Occidental».

// XXX NOTE: ci esset li marca original de págine -65-

Durant ti 5 ultim annus Sr Creux nequande negliget auxiliar nos. Il
publicat che nor editoría de Chapelle successivmen «Suplement al
Radicarium de E. de Wahl», «Ritmica in Occidental», «Stenografie Duployé in
Occidental», e in colaboration con me: «Orígines de Occidental», e just in li mensu
quande aparit ti ultim brochura, atinget me li nova de su morte, evenit
pos long sufrenties causat de operationes chirurgical.

Nequande noi va obliviar ti devoet colaborator modest e charmant, quel
esset un calid partisan del principies de occidental. Su competentie
esset preciós por nos, nam il hat studiat li filologie e esset expert in
sam témpore in esperanto, in ido e in occidental.

A ti excellent amico noi di li suprem adío. Il mey reposar in pace.

[.author]
Ric Berger

// Auspicies del mundlingue {{{2
=== Auspicies del mundlingue

Per quo explica se li fact que li mundlingual moventie in su totalité
progresse tam lentmen? Li economic crise e li chauvinisme ne sufice por
explicar it. Mem si li munde ne vell esser ocupat per tant altri
problemas, li interesse por li mundlingue ne vell esser mult plu fort;
pri to noi ne deve far nos ilusiones.

// XXX NOTE: li marca original de págine -66- esset in li sequent
// paragraf:

Por studiar li psicologic preconditiones del introduction del
mundlingue, noi mey imaginar que it ja es introductet in alqual maniere.
Esque tande un hom va aprender it _spontanmen_? Si in li scoles on
vell docer li mundlingue solmen a ti disciplos queles participa
_voluntarimen_, li númere del participantes ne vell esser grand;
it vell esser simil quam nu concernent li stenografie. Quant homes ancor
hodie omisse aprender ti-ci utilissim arte, benque it aporta mult plu
_immediat_ avantages quam mem li mundlingue completmen introductet
vell posser adportar al majorité del homes! E quant plu facil li
stenografie es a aprender quam mem li optim sistema de mundlingue!! Quam
litt es li percentage de homes queles have li spontan impulsion aprender
un foren lingue! Li majorité del homes mem vell aprender
nullcos, si on ne vell fortiar les per li scol obligatori. Mem li
necessitá del economic vive sovent ne sufice por instigar li homes
augmentar su saventie. Do, mem in futur, pos oficial introduction del
mundlingue, it va esser necessi fortiar li homes aprender it, si on vole
reciver li ideal efecte de general difusion.

Nu, quant minu noi posse expectar que li homes va aprender li mundlingue
_ante_ su oficial introduction? Omni ancian propagandist del
mundlingue ha alquande hom quel dit: yo comprende bon li necessitá del
mundlingue, ma benque vu asserte que vor sistema es facilissim, yo ne
posse resoluer aprender it ante que it es oficialmen introductet; yo ne
trova it amusant aprender un lingue sin esser cert reciver per to un
avantage. Nor contra-argumentes generalmen ne posse victoriar ti
índiferentie. E mem li Esperantistes per su excessiv propagande pos mult
decennies ne ha successat victoriar ti-ci rocca, ti-ci colosse, quel es
mult plu grav quam li defectes de ti sistema. Pro to Esperanto ne va
victoriar; li autorités nequande va introducter Esperanto oficialmen, e in li
circules del Societé de Nationes on ja desde long témpore es bon
informat pri li defectes de Esperanto.

Per to yo ne vole descoragear nor propagatores; yo solmen vole gardar
les contra deceptiones. Noi deve economisar nor medies de propagande;
noi deve tornar nos solmen a inteligent e ideal homes queles es parat a
sacrificies por li homanité, e mem inter ti homes es solmen pocos con
special lingual interesse. Precipue noi deve tornar nos a instructores e
filologos, queles per su profession es specialmen capabil comprender li
excellent solution quel li problema ha trovat in nor Occidental. Mem ta
noi incontra mult índiferentie e mem hostilitá. Ma it es cert que li
autorités, examinante li problema de un universal lingue, va escutar
antey li opiniones del competent expertes, e to es: del filologos, del
linguistes.

[.author]
Dr A. Peipers, Köln.

// XXX NOTE: ci esset li marca original de págine -67-

// Lingue e societé {{{2
=== Lingue e societé

[.author]
De Prof. A. Meillet, membre del Institute de Francia.

Li linguistic statu ha sempre dependet del social statu.

Avan li guerre omni nation visat a devenir autonom e a prender li max
grand loco possibil. Consequentmen omni volet haver su lingue de
civilisation. Li local parladas desaparit e plu e plu mult national
lingues esset etablisset.  Li aristocraties ha posset contentar se per
un micri númere de lingues de civilisation; chascun del yun democraties
volet haver un por se self, proxim al populari parladas.

Li principie que omni nation have li jure disposir pri se self ha
victoriat; li democratic institutiones extende se; on posse previder que
in li proxim future li national lingues va mantener se e developar se, e
que Europa va contar durant ancor mult annus mult micri lingues de
civilisation.

Ma ja nu America usa solmen du linguistic gruppes, li anglesi e li
hispano-portugalesi; ja nu li grand-russ es li imperial lingue de un
grand union de divers populationes directet de un sol guvernament; ja nu
li anglesi, li german, li francesi servi quam comun lingues de
civilisation.

Poc lingues es vocat luder ti rol; nam li efortie quel on posse
consacrar al studia de lingues es necessimen limitat.

Li idiomas de micri gruppes resta restrictet a ti nationes por queles
ili es creat, e li usada quel ti nationes fa de ili es por lor membres
un cause de debilitá, por li extranos un fonte de íncomoditás.

Li unitá de civilisation tende a exacter li unitá de lingue. In omni
témpores li lingues ha diferentiat se quande li unitá de civilisation
ruptet se; ili ha tendet a unificar se quande un sam civilisation
expandet se.

Ma li principal actual lingues de civilisation have un tro grand
passate, chascun de ili expresse tro original tradition por esser
abandonat; chascun es un fortie e un ornament del homanité.

Céterimen li evenimentes ha monstrat que li mental unitá de civilisation
ne respondet completmen al material unitá. Li germanes have altri social
conceptiones quam li franceses, e tis-ci altris quam li britannic e
american popules.

// XXX NOTE: ci esset li marca original de págine -68-

Li munde ne es matur por un ver, international unitá, quel, reposant sur
elementes comun al civilisat Europa e America, vell servir al practic
relationes del tot munde.

Támen li líber nationes tende plu e plu a formar un societé. E un
societé ne posse exister sin medies de comunication. On ha sovente
parlat pri Unit States de Europa -- li constitution de queles ne sembla
esser proxim. Sin alquel form de comunitá de lingue on ne posse
concepter un ver union.

Chascun del national democraties deve sentir que it es un partie de un
homanité, de quel li unitá apari omni die plu evident e quel have in
sempre crescent gradu solmen ún civilisation, herede del greco-roman
civilisation, e it deve far lu necessi por comprender se con omni
altris. Quande li democraties va har afirmat lor domination, ili va plu
bon comprender li international necessitá, provisorimen celat a lor visu
per li efortie por conquestar li potentie.

Un lingue de civilisation es tam minu apt a changear quam it servi a un
plu grand númere de homes distribuet súper un plu vast region e plu
índependent de unaltru.

Ma li experientie anc monstra que li linguistic instrument ha sempre
esset adaptat al besones. Li unificat roman imperia ha havet su unic
lingue, li latin. Li feudalité quel ha dispezzat Europa in provincies e
in seniores, ha productet un ínfinit diversitá de local parladas apen
gruppat in dialectes. Li national states del modern Europa have por
organes li national lingues de civilisation, micri o grand.

In casu de necessitá li societás save escapar de degenerat traditiones
e, precipue in periodes de crise, ili selecte li lingue convenent a ili.
It existe apen un popul quel ne have in su passate un o pluri
changeamentes de lingue. E, mem fixat, li lingues modifica se; malgré
omnicos quel vell dever stabilisar it, li francesi de hodie ne es plu ti
del XVIIm secul.

Li nov politic, economic e social conditiones resultant del ultim guerre
va fixar con li témpore un nov linguistic statu.

Li micri democraties trova complacent li micri national lingues; quam li
dialectes mori hodie, tam ti micri lingues va morir, e li universal
democratie quel etablisse se va trovar su universal medies de
expression.

[.author]
Ex «Les langues dans l'Europe nouvelle», ed. Payot. Aut. trad. de K.B.B.

// XXX NOTE: ci esset li marca original de págine -69-

// A quel deformitá mental ducte li artificialitá! {{{2
=== A quel deformitá mental ducte li artificialitá!

Li Idistes continua discusser e disputar por saver esque ili va
supresser li finale obligatori -o del nómines o ne. Li opiniones ne
concorda, nam it es naturalmen impossibil que mult individues posse
desembarassar se strax de un custom, 25 annus old, de ornar omni nómines
per un caude artificial sovent grotesc. Inter li opiniones expresset,
alquantes sembla preterpassar li límites del bon sens e monstra quant li
artificialitá posse deformar li mentes e falsar li maxim solid cerebres.
Un Idist protesta por ex. contra li supression del finale -o per ti
memorabil argument (Muevi p. 318, in Ido): «La postulo por bona
mondolinguo esas ante omno granda facileso, logikeso, regulozeso e
kurteso; ma ne pleneso de barokaji nacional quale: boa, tundra, mazurka,
tombola, pasha, vodka, etc. Se ul vorti ne povas bone enduktesar aden
Ido kun la finalo -o, to ne signifikas ke ni mustas nun plenigar nia
linguo per arbitrialaji stupida e desreguloza, ma ke ni mustas
regularisar ta vorti por ke li enirez Ido facile, sempre kun la finalo
-o».

On save que li paroles citat supra es omni international e solmen con
lor finale -a. In Ido ili ne posse esser incorporat; a alqueles de ili
li Idistes adjunte li -o (p. ex.: boao!!), ma li altres es considerat
quam «extran paroles» (paroles international considerat «extran» in
un lingue international!!). E nu un Idist veni declarar sin rider: omni
ti paroles international es solmen «barokaji, arbitrialaji stupida e
desreguloza».

Íncredibil! It es cert que li autor de ti protestation rasona quam un
Volapükist del anteyan secul. Il deve mem retornar strax al Sol-re-sol,
un del max famós lingues basat sur li _lo-gi-ke-so_, _re-gul-oz-eso_ e
distant de 100 kilometres del lingues cultural de Europa. E quo veni far
li «regulozeso» (= regularitá) contra ti paroles international? Per
quo paroles quam boa, mazurka, vodka, etc. es minu «regulari» e
«logical» quam _boao, mazurko, vodko_, etc.???

Noi plendi li Idistes, si lor avocates ne have plu clar idés pri li ver
principies del lingue international!

[.author]
Ric Berger

// XXX NOTE: ci esset li marca original de págine -70-

// Li propri aspect de Occidental {{{2
=== Li propri aspect de Occidental

[.author]
De W. Karch, Leipzig.

It es clar, que anc li max bon aposterioric interlingue deve esser un
mixtura del vocabul-materiale de natural lingues, proque ne por omni
notiones existe international vocabules. Li vocabularium de Anglés ne es
minu mixtet quam Occidental. Mem li hibridisme (mixtion del radicales e
afixes de divers orígine) ne es ínpossibil al national lingues: A
laggard, huntress, laughable, leakage, groundage, laboriousness, I
Finlandia, F trotter, G. lagerist, burschikos, Luftikus; Occidental landal,
sandiera, mannic. Li pur latinid artificial lingues (Interlingua,
Neolatine, Monario, Latino viventi) anc deve usar modern Anglés paroles
por li tecnic ressort-lingue, nam li latin del medi-etá ne posse far li
grand developativ salta ad in li 20m centennie. De altri látere it es
ínpossibil, que on mutila un national lingue ad un pidgin (vide li
projectes World-English, Welt-Deutsch etc.).

Un cliff por omni sistemas esset li particules, pronómines etc. Adver
Occidental max sovent have Romanic, con un litt percentage tolerabil de
pur Latin o Anglés. Ma anc Anglés conosse tales: per, because, except,
ad interim, transverse, sufficient, single, finally, ulterior, superior.
In derivationes ili es international (A. antedate, ultramarine, subway,
interbreed, post-war, counter-stroke, trans-shipment, interlope, F.
traduir, superfin, multiforme, rétrograde, préterition, circumference,
propitiation.) Por li memoration li Romanic e Anglés paroles es plu
util, nam li Latin conversation-lingue ya es extra usada. Secun scrition
li particules in part es altrimen quam in li fonte-lingues.

// XXX NOTE: li marca original de págine -71- esset in li sequent
// paragraf:

In céteri Occidental, malgré su naturalitá have un propri, un colectiv aspect
(panromanic, anglolatin). Si on considera omni categories de vocabules e
anc li derivates til nu in usation, it resulta, que:

- circa 25% es francés resp. apartenent a un altri lingue romanic
(secun pronunciation e apartitá del afixes; paroles de regulari
transscrition es íncalulat);
- 25% es perfect international o identic con pluri national lingues
(secun li autonom regules derivativ de Occidental e li sam radicas);
- adminim 40% es total autonom pri lor aparentie scritiv (e anc
auditiv);
- adminim 7% es nonromanic (quelc de tis es «paroles pruntat» in li
romanic lingues).

// Autoritás e progress {{{2
=== Autoritás e progress

Li Reyal Societé in Anglia in 1841 despermisset un tabul memorial por li
famós Joule. Quelc decennies plu tard ili refusat li erection de un
monument por Darwin e fundat in vice de to un cage-dom por simies.

Ignaz Semmelwein (1818-1865), li decovritor del infectiv caractere del
febre puerperal, secun li instructiones de quel li mortalitá pre ti
maladie ha diminuet se til un quart, ha incontrat un tal resistentie che
su con-expertes, que il totalmen consumat se per su defension e perit in
li hospicie de alienates.

Li decovrition de Robert Mayer pri li constantie del energie esset
talmen mocat del erudites que il cadet in un maladie de nerves, in
consequentie de quel il jettat se ex li fenestre.

Quande li 11 marte 1878 in li Academie de Scienties li fisico Du Moucel
demonstrat al assemblat erudites li fonograf de Edison, li academian
Monsieur Bouillard, indignat per li impertinentie del innovator, saltat
vers li representant de Edison e clamat: «Vu rascal! Vu crede que noi
permisse a un ventriloquist dupar nos?!» Li 30 septembre del sam annu
Bouillard pos acurat examination del aparate ha dat li declaration esser
convictet que it acte se solmen pri un habil ventriloquisme. «It es ya
ínpossibil suposir que un mesquin metall posse reproducter li nobli son
del homan voce!»

// XXX NOTE: li marca original de págine -72- esset in li sequent
// paragraf:

Quande 1908 comte Zeppelin, quel on tractat con ne minu grand
scepticisme de látere «autoritativ» -- quam on save, in li congress del
ingenieros 1901 in Kiel on regardat le quam un foll -- executet su
grandiós e successós experimentes con li aeronave directibil, li unesim
pensa del popules civilisat ha
esset li revolutionari changes in li metodes de guerre evocat per ti nov
invention!

Quande on fat li unesim experimentes con li ferrovia, li ingenieros
pruvat li ínpossibilitá de locomotives mover se for del loc e que li
rotes sempre va rotar circum se self sin avansar.

Thiers opinet: «Yo ya concede que li nov ferrovias va facilisar un poc
li transportation del viageres si li usa resta restrictet a poc, tre
curt rutes in li vicinitá de grand cités quam Paris. On ne besona long
rutes».

Li reyal bavarian colegie medicinal declarat que li construction de
ferrovias vell esser un imens crímine contra li public sanitá, proque un
tam alt velocité vell causar che li viageros un comotion cerebral e che
li spectatores ataccas de vertígine. Li colegie pro to urgentmen
recomandat erecter sur ambi láteres del reles paretes partitiv tam alt
quam li wagones.

Fredirico Wilhelm III dit pri li ferrovia: «Yo ne posse imaginar to
quam grand felicie, si on ariva in Potsdam quelc hores plu temporan».

Un curiositá, quel ne es de tro ancian date, ha esset li refusa de un
patente, quel Ing. R.E. May proposit in li fine del secul passat che li
patent-oficie statal in Vienna. Il hat inventet un aparate aviatori con
planes volant, propeller e motor; ma su petition pri patente esset
refusat per li motivation: «Un aparate aviatori plu pesant quam aer es
un tecnical ínpossibilitá, e inventiones tecnicalmen ínpossibil es ne
patentabil».

[.author]
Trad. E. MOES.

// Confusion {{{2
=== Confusion

Un voce; Mi-a-ay… au… ni-a-ay… a-mo-oy…

Li dama: Hector, cessa do traer li caude del cat por far miaular it. Tu
es cruel.

Li marito: Quo tu di? Ma it ne es yo, it es li alt-parlator quel emisse.
Li radio-programma es: un demí-hor de cantes in Esperanto.

// XXX NOTE: ci esset li marca original de págine -73-

// Quam old es nor alfabete? {{{2
=== Quam old es nor alfabete?

Li lingue international usa li antiqua o latin lítteres proque ti form del alfabete es li
max vastmen expandet. Támen omni alfabetic formes e arangeamentes del
tot munde deriva se, quam on save, de un comun orígine. Ante 1916 on
credit que ti prototipe esset li fenician alfabete con li araméic e
hebréic (moabitic) ex Siria e Palestina quam su max old e proxim
parentes. Li investigationes pri li historie del alfabete retroductet,
ad saver, al fenices, li grand cultur-mediatores del antiqui munde, e al
annu 1000 a. Chr., ex quel témpor originat li maxim old alfabetic form
tande conosset.

In 1916, támen, li anglesi egiptologo Gardiner publicat un raport pri
quelc fragmentes de tabulettes inscrit per un ínconosset scritura
litteral, e li vivaci discussion pri li orígine e etá de nor alfabete
esset reviventat.

Ti tabulettes hat ja esset trovat, con grand amasses de altri objectes,
del anglesi expedition, quel durant li hiverne 1904 -- 5 sub li guidantie
del famosi archeologo Flinders Petrie explorat li vestigies del antiqui
labor in li minieras sur Sinai. Por comensar lass nos descrir un poc li
loco del trovages e li trovages self.

Ínmediatmen trans li deserte along li sud-ost angul del Mditerran Mare
expande se li savagi e ínhospedal sinaitic montania. It have li form de
un triangul con li punte orientat vers li sud, inter li Rubi Mare e li
sinu Akaba. Ti ínfructuosi region con su labirint de serpenteant
valleyes profundmen inciset inter altissim, abrupt montes nulltémpor ha
posset nutrir un realmen resident population, mem si li monotonie del
valleyes antey esset aleviat per un poc de vegetation. Ma li roccage
celat in su ravines altri preciosi coses: cupre e turcoses, queles esset
explotat depos témpores ínmemorial precipue del antiqui egyptianes. It
esset li maxim important loco por ti egiptian activitá quel esset li
scope del mentionat archeologic expedition de 1904-5: li campe de
minieras circum Serabit sur Sinai.

// XXX NOTE: li marca original de págine -74- esset in li sequent
// paragraf:

Ci, c. 2000 a. Chr., sur un alt-plató 900 metres súper li
superficie del mare, li egiptianes erectet un temple ornat per
hieroglifes e dedicat a «Hathor, li Possessora del Turcoses»
e a «Sapdu, li Dómino del Ost». Li inscritiones de ti temple e su
ínsupervisibil amasse de votiv-donas da nos un bon pictura del activitás
executet ci, con long intervalles, durant millennies ante nor epoca.

Ma, pro quo li temple ne esset constructet secun egiptian stil? Qui
protectet it contra vagrant bandites durant li intervalles? E, avan
omnicos, qui executet li non-egiptian inscritiones trovat ci, queles sin
dúbita es li max important trovage del expedition?

Evidentmen un till nu ínconosset popul dominat ti país in li antiquitá,
self li existentie de quel vell har restat totalmen ínsuspectet except
pro Serabit e su inscrit tabulettes. Li necessi sacrificies a Hathor de
preciosi coses, pri queles parla omni expedition de egiptian
turcos-serchatores, esset probabilmen in realitá tributes exactet del
chef del lande por li permission laborar li minieras. Similimen li
mistic semitic

«Aamu» o «Retenu», queles sempre reveni in li raportes e picturas
pri ti expeditiones, esset in omni probabilitá representantes del
indigen population, present por garantir securitá in li extran land.

Li trovat inscritori fragmentes monstrat se esser partes de ott,
originarimen in li cliff intalliat tabulettes de rectangulari form con
arondat parte superior, circa 30-40 cm alt e 24-28 cm larg. Anc
quelc crud imitationes de egiptian statuettes portat ti ínconosset
scritura. Li inscritiones es curt e tre ínregulari e li lítteres monstra
fortmen variant formes. Es anc grand damage que li originales ne es
accessibil: on have solmen fotografies.

// XXX NOTE: li marca original de págine -75- esset in li sequent
// paragraf:

Qual lingue es usat in ti curt comunicationes de un popul desaparit? Li
egiptian es excludet: ti vell har esset scrit per hieroglifes. Ma qual
lingue on posse expectar ci in li interior del semitic landes si ne un
semitic lingue, parente del fenician e li hebréic del Old Testament? E
efectivmen, tri signes de un quar-litteral gruppe sovente revenient
rememora frappantmen quelc lítteres ex li fenician alfabete. Leente les
in li sam maniere on solmen besonat interpretar li unesim signe del
gruppe quam B por reciver li parol BAALAT, t.e. Dómina, Possessora. Por
plu grand certitá li micri signe-gruppe
trova se anc sur un non-egiptian sfinxe junt con li hieroglifes por
Hathor, li «Possessora» del Turcoses!

It es ver que li signe por B, interpretat con alquant hesition es simil
al correspondent líttere del fenician alfabete, ma in vice de to it es
un bon illustration del fenician nómine de ti líttere: Bet {equals} dom, un
parol quel anc intra in nómines quam Bet-lehem, Bet-el, Bet-esda,
Bet-fage e mani plu. Un grand parte del fenician nómines lítteral esset
tal apellationes de coses, p. ex. bove (A), mann, ocul, aqua, pisc,
camel. Forsan ne omnes have un tam obedient imagination que illi posse
vider que un A es realmen li pictura de un bove! Támen it es clar que,
un vez etablisset, li signe posse ya changear e adaptar se a different
scri-materiales sin perdir su nómine o function. Talmen it es possibil
que li sinaitic B es li prototipe del fenician líttere Bet, benque ti ci
líttere self in null maniere similea un dom. Relevant in ti conexe es li
interessant fact que li signe in question es identic con li hieroglife
por dom, benque li egiptian signe ne significa li son B, li hieroglifes
ne essente proprimen signes litteral; in omni casu «dom» in egiptian
ne es Bet o alquo comensant per B.

Ergo li interpretation BAALAT por li mentionat quar-litteral gruppe de
signes sembla esser bon fundat. Un confirmalion presc decisiv es furnit
de quelc passages, u ti parol BAALAT es precedet del medial signe leet
quam L. Ma interpretat precisimen in ti maniere it vell convener
excellentmen.

Nam ti L es in li semitic lingues li normal preposition significant
«por»,
«a»; ergo li paroles L BAALAT vell dir: «Por (a) li Possessora», un
interpretation quel es anc presc adtrudet del contextu. Naturalmen, ti
version ne es strictmen pruvabil. Li circumstantie que on ne ha
successat far un coherent letura depende sin dúbita del curtitá e
fragmentaric
e ínclar statu del inscrit pezzettes. Quo es cert, támen, es li litteral
caractere del inscritiones e lor etá; li archeologic examination refere
les al témpore ínmediatmen pos li erection del temple de Serabit.

// XXX NOTE: li marca original de págine -76- esset in li sequent
// paragraf:

On ha expresset li opinion que li sinaitic inscritiones con li íncert e
changeant formes e lax órdine de lor signes presenta li unesim, tastant
experimentes per un nov scritori sistema,
li unesim scritura per real lítteres. Alquel semit sur li campe de
minieras de Serabit ha conosset li egiptian scritura. Provante scrir per
it, ne egiptian, ma su propri semitic lingue, por quel li hieroglifes es
totmen ne apt, il un die fat un decovrition mersí a quelc particularitás
del egiptian scritura, ti decovrition, ad saver, que omni paroles del
lingue consiste ex un micri númere de sones, queles posse esser scrit
per un corespondent micri númere de signes, t.e. lítteres. Poy ti
decovrition del adorator del sinaitic deessa, fat inter li annus a.
Chr., probabilmen devenit li fundament sur quel li fenician alfabete
nascet por developar se til nor modern scritura.

// Cronica {{{2
=== Cronica

Dr. Phil. Jalmar Furuskog, un del maxim prominent ductores del sved
IOGT-movement e un calid amico del international colaboration, ha inviat
al Intern. Grand Loge de IOGT li proposition, reproductet ci infra. In
estive li Grand Loge ha havet session in Haag, Holand, e ha remisset li
proposition al Intern. Concilie, u Dr Furuskog ha esset electet Vice
Chief Templar.

____
Por IOGT, quam por omni international federationes, it vell esser un
grand auxilie posseder un lingue international por congresses, corespondentie e simil.
Quam bon conosset, mult projectes de un lingue international ha esset elaborat. Li maxim
conosset inter ili es Esperanto. Regretabilmen on deve constatar que,
pro ínapt selection del paroles, pro un in mult punctus ínpractic
grammatica e un derivation, quel barbaricmen violentia li international
vocabularium, Esperanto ne realisa li postulationes, queles on have li
jure demandar de un modern auxiliari lingue. In contra li auxiliari
lingue Occidental sembla aproximar se suficentmen a ti postulationes,
benque it ne es excludet que un novi perlaboration vell far Occidental
ancor plu apt.

It sembla me esser un honorari ovre por IOGT, precismen nu, quande li
question actualisa se plu e plu partú in li munde, prender iniciative
por metter li problema del mundlingue in rect position.

// XXX NOTE: li marca original de págine -77- esset in li sequent
// paragraf:

Pro to yo proposi
que li International Grand Loge mey nominar un comité con li comission
efectuar un investigation sin prejudicies del question del lingue international; in ti
ocasion it deve examinar omni existent projectes de alquant grand
valore, e
que ti comité mey esser autorisat comunicar con li ductores de in tam
grand extension altri international federationes e societés quam mey
semblar apt al comité self por efectuar per to li maxim grand uniformitá
possibil del parte del diferent international movementes populari,
que li comité mey esser petit rendir raport maxim tard al proxim
international convenida del Grand Loge.

Filipstad (Svedia), li 28m dec. 1932.

Jalmar Furuskog
____

GERMAN OCCIDENTAL-FEDERATION. Li rapid crescentie del german
Occidental-movement fat it necessi convocar ye Pentecoste 1933 un
conferentie del german occidentalistes in Bernau che Berlin, u es li
sede de nor german organisation. Li conferentie comensat li 3.6., clocca
17, per salutparoles del administrator del GOF, sr. Mildebrath. Il
expresset su joya pri li facte que Occidental nu anc in Germania avansa
malgré omni obstacules! Li GOF have fort gruppes in Leipzig, Dresden e
Frankfurt e ultra to representantes in presc omni grand cités de
Germania. Sr. Fritzsche fat un tre interessant discurs pri li tema «Noi
e li Esperantistes». In fin il
emfasat que Occidental ne es solmen li max bon, ma anc li sol possibil
solution del problema de un lingue international. Sr. Neumann raportat pri li editoría del
federation e li labore in Dresden, Sr. Ponnier pri li propaganda in
Berlin. Li sequent soledí (4.6.) esset dedicat al discussiones pri
intern aferes del federation. Sr. Mildebrath fat un precis raport pri li
activitá del administration. Un excursion in li bell circumité de Bernau
unionat ancor un vez li coidealistes ex omni partes de Germania ante lor
depart. Noi german occidentalistes posse dir sin exageration que li
conferentie esset un plen success por Occidental, mersí al ínfatigabil
labore de omni german coidealistes.

FRANCIA. It existe, in Francia, inter li public instructores, un
original movement, de quel li iniciator es C. Freinet, Instructor, in
Saint Paul (Alpes-Maritimes). It nomina se «Printation in Scole». In
realitá it ne consiste solmen in introducter in li scoles un litt presse
e exercir li infantes al típografic arte. Li scope es far possibil al
scolanes scrir líbermen pri lor ludes lor dial ocupationes, poy, printar
ti textus, composir litt jurnales, queles on exchangea con un dozen
altri scoles in Francia e Extrania. Ti procede, quel basa li instruction
sur li ver e profund interesses del infant, concorda con li labores del
maxim bon teoreticos del modern pedagogie, ma conflicte con li oficial
obsolet docentie.

Li francés printator instructores convenit ho-annu in Reims, li 3 e 4
August. Nor coidealist G. Poujet, quel es printator, partiprendet ti
congress. Il ha successat publicar in li revúe del movement L'Educateur
Prolétarien un long articul por Occidental. Inter li sessiones del congress il
distribuet documentes pri Occidental e fat conosser nor lingue. In un altri
congress, ti del Federation del Docentie, Reims, 5, 6, 7, August, il anc
distribuet documentes.

// XXX NOTE: ci esset li marca original de págine -78-

In ti du organisationes, Esperanto es in favor, ma es poc utilisat.

L'EN-DEHORS, revúe individualistic, Orléans, in su numeró de august
publica un long articul de R. B. pri Julius Lott, precursor del lingues
del scole naturalistic. It emfasa li role de E. de Wahl in li solution
del problema.

L'OUEST, Angers, 25m julí, contene un articul pri Occidental e li idés
del naturalistic scol, scrit in frances e Occidental.

HISPANIA. Li organisation del Hispan Occidental-Association (HOA) nu
finit, li labore por Occidental in Hispania progresse rapidmen.
Foliettes pri «L'Occidental, Llengua d'intercomprensió immediata»,
series de Documentes informativ pri Occidental, e un curs de
corespondentie in 5 lettre-leciones es editet del HOA. Articules in li
jurnales, quam Emporda Federal, continua.

THE INTERLANGUAGE NEWS. Oficial mensual bulletin del Interlanguage
Associations of Gt. Britain and Ireland continua in li nros 8 e 9 li
polemica con li esperantistes e altris. Nro 9 anc contene un articul pri li
valore educativ del Occidental.

Stimulat de nor angles coidealist Sr Beer mult articules e polemicas pri
e por Occidental ha aparit repetitmen durant li estive in pluri anglés e scott
jurnales quam: CO-OPERATIVE NEWS, EXPRESS & STAR, SCOTTISH EDUCATIONAL
JOURNAL, SHIELDS GAZETTE, YORKSHIRE POST.

Che li Editoría del Sviss Association por Occidental es nu recivibil in
separat cadernes series de Documentes del SAPO, ja publicat in Helvetia.
Ti colectiones: Les principes de la langue internationale moderne,
Orígines de Occidental, es un ver armarium contenent in comod form li
argumentes por li naturalistic lingue international. Ti publicationes deve trovar loco in
li biblioteca de omni interlinguistes.

// Translocation de Cosmoglotta in Svissia {{{2
=== Translocation de Cosmoglotta in Svissia

Superocupat per professional labores, li sved functionarios de
Cosmoglotta regretabilmen deve renunciar li adm. de nor jurnal depos
1934{dot} Pos consultation inter li divers organisationes occidentalistic,
it esset decidet translocar li printation e adm. a Svissia, u trova se
pluri coidealistes, queles have li experientie necessi e témpore líber a
consacrar a un activ propaganda.

// XXX NOTE: li marca original de págine -79- esset in li sequent
// paragraf:

Depos januar 1934, li du revúes COSMOGLOTTA e HELVETIA fusiona e sub li
sol nómine de COSMOGLOTTA va aparir mensualmen in li sam formate. Li
custa del abonnament es elevat a Fr. 3,50 sviss, ma li revúe con duplic
amplitá va esser richmen ilustrat por atinger un plu grand difusion. Li
conosset Secretariatu del Sviss Association por Occidental,
Occidental-Buró, Chapelle (Vaud), assuma li administration del revúe;
essente bon equipat por li propaganda,
it va posser centralisar li eforties por far conosser Occidental in
omni landes e ganiar nov abonnates.

Li regulari apparition mensual del revúe es ja assecurat secun un
budgete exactimen etablisset e mersí al generositá de plur amicos de
Occidental.

Li unesim numeró de 1934 va aparir ja ante li 15 decembre de ho-annu. Li
letores, quel va payar lor abonnament de 1934 ante li 1sim januar 1934
a

Occidental-Buró, Chapelle (Vaud), Svissia (Postchec-conto II 1969) va
reciver gratuitmen durant januar 1934, por chascun abonnament, un del
libres del collection «OVRE»:

1. Rolland: Europa e Asia.

2. Balmont: U es mi hem?

3. Coudenhove-Kalergi: Heróe e Santo.

4. Poe: Un descense in Maelstrom.

5. Masaryk: Democratie e Humanitá.

6. Amicis: Manuel Menendez.

7. Guilbert-Deminger: Vocabularium Occidental-F.A.G. (por li tomes 1-6
   de «Ovre».

Chascun es pregat indicar sur li postal mandat international li numeró
del libre preferet (por ex.: «Ovre, Nr. 3»).

Quam antey, un triplic abonnament de propaganda va custar solmen un
duplic precie (= Fr. 7.— sviss).

Noi espera que li precie tre modic de COSMOGLOTTA por 1934 va ingagear
mult coidealistes e amicos a subscrir un abonnament de propaganda; to va
auxiliar su sempre crescent difusion e, in consequentie, contribuer al
amelioration de nor maxim important organe.   Adm.

Li Ver Essentie de Schweiklberg o Balsam de Sant Luis (destillat de Sant
Luis).

Sol fabricant es li monastere benedictin Schweiklberg pr Vilshofen a.D.
Bass-Bavaria, Germania.

Excellent remedie de familie por índispositiones, refrigidationes,
grippe, reuma, cap-dolores etc.

Ples prender 10-20 guttes sur sucre e frottar front, tempies e dolorós
locos per li balsam. Calid té de tilie-flores es li bonissim cura de
transpiration.

Precie por un botelle M. 1.25, por membres solmen M. 1.05. Precie por un
dozen botelles solmen M. 10.— Comendabil per Missionario Pater
Pelegrinus Hoffmann, Schweiklberg bei Vilshofen a. D. Nieder-Bayern
(Maria-Hilfs-Missionsverein) Postscheckkonto: München 1{nbsp}109.

[.center]
****
Edvard Rydahls Boktryckeri, Stockholm 1933
****

// Cosmoglotta A 91 (1933-11/12) {{{1
== Cosmoglotta A 91 (1933-11/12)

Annu XII Novembre-Decembre 1933 No 6 (91)

Desde januar 1934, Cosmoglotta apari omni mensus.

// Confession de un redactor {{{2
=== Confession de un redactor

Prendente ex li manus de sr. Dr. B. Blomé li redaction de Cosmoglotta,
yo crede necessi exposir curtmen a mi letores mi propri evolution quel
es, in céteri, simil a ti de mult altres.

In 1912, in li etá de 18 annus, yo esset interessat a Esperanto per un
conferentie del scientist, hodie mort, Dr. Auguste FOREL. Yo aprendet li
lingue sin auxilie e strax, plen de entusiasme, yo comensat propagar li
«internacia lingvo» (pardon: la internacian lingvon!) publicante
convictiv articules. Li desfacilitás bentost aparit me: it esset
impossibil presentar solmen 3 lineas de Esperanto pro que ne un sol
printería possedet li circumflexat lítteres. Ma essente ancor yun, yo
pensat que ne Esperanto, ma li munde esset imperfect: pro quo li
printeros es tant stupid que ili ne mem possede tal lítteres e es
obligat
desfigurar «la kara lingvo»? (Repardon: la karan lingvon! Ti
diabolic
acusative!!)

De altri latere, yo remarcat que malgré li evident beson agnoscet de un
lingue international, li persones a quel yo monstrat textus in Esperanto
generalmen considerat les con sceptic mime: Tro mult j; li abundant
finales -ojn e -ajn pricipalmen chocat les. Anc li combination de k con
finales romanic -o e -a semblat les curios. In summa, li aspecte de
lingue artificial detornat les de studiar Esperanto. E tamen, yo pensat,
quande vu presenta a ti sam persones textus in anglés, in hispan, in
italian, etc., ili considera ti plu desfacil lingues tot seriosmen!
Nequande
vell venir a alqui li idé mocar anglés o german, etc. Tande, esque li
remedie ne vell esser selecter por li lingue international li paroles
natural sin adjunter a les li grotesc finales -aj, -oj, -ajn, -ojn,
etc.?

Ma in ti témpore, Esperanto esset li sol lingue international conosset
de me, e mi yunitá escartat de me li pretension reformar it!

// XXX NOTE: ci esset li marca original de págine -81-

(Image: Li tragedie de Esperanto depos 1887 -- acusative …ojn …ajn)

In 1913, yo intrat in li redaction de un revúe esperantic «La
Observanto» publicat in «Germanujo»; yo esset chargeat scrir li
«felietono». Vermen li aspecte de mi prosa in Esperanto semblat me poc
atractiv; li francés lingue aparit me deliciosmen estetic per contrast!
Tamen yo continuat mi colaboration por ne chagrinar li redactor, un
sr. Brockhof de Bomlitz.

// XXX NOTE: Duplic negation :( «nequande yo ne plu audit parlar
// pri le»:

Venit li guerre. Mi car amico Brockhof desaparit; malgré lettres e
lettres, nequande yo ne plu audit parlar pri le. Esque il vive ancor,
esque il ha esset mortat in li guerre? Ancor hodie, yo ne save.

In 1918, yo esset informat pri li existentie de Ido. Ido hat supresset
li finales -jn de Esperanto e diminuet li exagerat quantitá de k. Yo do
pensat que, con un aspect plu simpatic, Ido vell conquestar li publicum.
Li ulterior experimentes de plur annus monstrat me que li psicologie del
publicum ne es tal quam li Esperantistes e Idistes crede:
instinctivmen, li publicum repugna a quocunc es artificial in un lingue.
Sempre plu, ti famosi remarca de Dr. Zamenhof apparit me ínfallibilmen
just: «Noi ne deve chocar li sentiment linguistic del popul por ne
desfacilisar li lucta por nor lingue». Adver Dr. Zamenhof ne obedit ti
regul, ma to ne impedi que ti regul es just!

// XXX NOTE: li marca original de págine -82- esset in li sequent
// paragraf:

Poy, yo studiat profundimen li problema del derivation in Ido e
Esperanto e pos har comparat li teories de Couturat pri li logica e li
argumentes contra les, exposit in un excellent brochura: Essai sur la

Dérivation comparée dans les langues naturelles et artificielles, de
Aymonier, brochura quel Dr. Auguste Forel prestat me, yo devet venir al
conclusion que li sistema de derivation logic, introductet in Ido,
complica li usation del lingue sin alcun profite. Aspect natural,
derivation natural e regulari, tal esset mi ideale por li lingue
international pos 15 annus de practica interlinguistic.

Venit un die de 1927, un caderne de… Cosmoglotta, quel fat me
conosser un nov lingue «Occidental». Yo ne save, car letor, quel
impression fa vos li present caderne de ti revúe, ma por dir li veritá,
li unesim quel yo videt fat me un mediocri impression pro que yo esset
acustomat al artificialitá. «Esque vermen ti lingue es un lingue
international? yo questiona me. It aspecte quam anglés, quam hispan,
quam catalan, quam francés, quam lingues natural, except quam un lingue
international!!»

Yo tande esset persuadet que un lingue international devet haver
obligatorimen li finales -o, -a, etc.!! In plu, quelc formes de
Occidental semblat me ínexplicabil, por exemple, li semblant triplic
finales del verbes -ar, -ir, -er yo considerat quam «ínadmissibil» e
yo comensat studiar li lingue por posser combatter it per un brochura.
Si, in ti témpore, on hat dit me que 6 annus plu tard yo vell devenir li
chef-redactor de Cosmoglotta, yo vell har considerat to quam un mal joca!

Ma, cos extraordinari, li persones neutral a quel yo monstrat textus in
Occidental esset sempre fortmen interessat pro li immediat
comprensibilitá del nov lingue e su aspect natural.

Tande, yo comensat comprender que li long usage del artificial formes
Esperanto-Ido hat deformat mi mente. Li gust del publicum esset plu rect
quam li mei.

Pos un complet studie del vermen admirabil labores de E. de Wahl yo
bentost perceptet li rol ingeniosi ludet del finales -ar, -ir, -er,
queles es li clave del tot sistema, li fil de Ariane quel ducte li
aprendente tra li cáos del derivation natural.

Finalmen quande li famosi articul del ingeniero austrian Pigal
«Essentie de Occidental» cadet sub mi ocules, yo comprendet que in
Occidental, noi possede nu li ver solution del problema del lingue
international. Sol manca a it li reclame e li difusion. Hodie, pos que
mi mente es readaptat al formes natural, li artificialitá de Esperanto-Ido
apari me ínsuportabil.

[.author]
Ric Berger

// XXX NOTE: ci esset li marca original de págine -83-

// A. Kofman {{{2
=== A. Kofman

Sr. A. Kofman de Odessa ha esset, ante 45 annus, li *fundator del
movement esperantistic in Russia*. Ma li vive e li experientie docet le
que un lingue international deve presentar un aspect natural por
successar… mem in Russia. Pro to, il adheret finalmen con entusiasme
a Occidental, quel apari le _quam li final evolution del lingue
auxiliari_.

Malgré su grand etá, sr. Kofman fini hodie li composition del complet
dictionarium Russ-Occidental. Por Cosmoglotta, il benevolet scrir
poemas.

Vi un de ili:

.Ex Heine
[verse, Trad. A. Kofman]
____
Sin fin ili ha tormentat me,
Brulat me til albi ardor,
Li unes in caus de lor odie,
Li altres in caus de amor.

Mi pan, ili ha venenat it
E anc venenat mi liquor,
Li unes in caus de lor odie,
Li altres in caus de amor.

Ma ella, qui max tormentat me,
Mettet me in griv e furor,
Nequand ella ha odiat me,
Nequand ha monstrat me amor.
____

(Image: A. KOFMAN, de Odessa, li fundator del movement esperantistic
in Russia.)

// Invariabilitá del adjective {{{2
=== Invariabilitá del adjective

// XXX FIXED: Ti titul «Invariabilitá del adjective» esset creat ci
// por ti edition digital.

Li invariabilitá del adjective es un precios avantage del grammatica
anglés. Pro quo fortiar li homes dir: _bonaj patroj_, quande it es plu
simplic dir: _bon patres_?

// Humor {{{2
=== Humor

// XXX NEW: Ti titul «Humor» esset creat ci por ti edition digital.

Un extran senior, promenante tra un italian cité, videt sur un banc li
paroles:

____
«Verniciato di fresco» (frisc vernisset),
____

Li viageator prendet un dictionarium ex su tasca, sedentat se sur li
banc, e serchat li signification del paroles ínconosset!

// XXX NOTE: ci esset li marca original de págine -84-

// Un profetie realisat! {{{2
=== Un profetie realisat!

Li francés scritor J. L. Duplan ha publicat recentmen un libre in quel
il monstra qualmen li reciproc osmose del principal lingues europan va
finir per crear un specie de conglomerate, un lingue unic quel il ja
nomina Occidental, pro que li enorm majorité del paroles international
apartene al occidental lingues national.

Quande il enunciat ti profetie, li conosset scritor totalmen ignorat que
in li altri extremitá de Europa un professor estonian hat just publicat
li resultates de 30 annus de investigationes e que ti lingue esset
nominat anc Occidental.

Su profetie esset ja realisat!

// Ma pro quo ti nómine de Occidental? {{{3
==== Ma pro quo ti nómine de Occidental?

It sufice examinar un cart del lingues (vide li covriment de
Cosmoglotta) por constatar que li circa 1{nbsp}000 idiomas parlat in li tot
munde ne have li sam importantie. Pro circumstanties historic quel noi
ne posse explicar ci, solmen 7 o 8 lingues servi vermen quam lingues
intermediari por li comercie e li scientie sur nor glob; ili es, secun
órdine de importantie: anglés, hispan, francés, german, italian,
portugalés e russ. Per ti 8 lingues vu posse viagear e scrir partú. Anc
in Oriente, vu va trovar homes por comprender vos. On pretende que mem
Chineses del divers dialectes utilisa anglés por intercomprender. Li
oriental scientistes e comerciantes, quel desira relater con li rest del
munde aprende omni anglés o german, talmen un finlandés filolog, il
prof. A. Z. Ramstedt, posset scrir que li Oriente occidentalisa se omni
die.

Ma li contrari penetration ne existe. Ti, quel save solmen japanés o
chinés ne posse esser comprendet exter li Extrem-Orient. Un Orientale,
quel surti de su land deve conosser un lingue occidental.

Per to, un lingue vermen international por li tot munde posse esser
solmen un lingue occidental. Evidentmen, to ne es equi por li
Orientales. Ma por constructer alquo durabil, on deve basar se sur li
realitá, sur to quo existe, e ne sur to quo vell dever exister. Si omni
cultivat Orientales conosse ja anglés, francés o german, lu maxim
simplic es utilisar lor conossenties linguistic ofertante les li
quintessentie de ti lingues.

E pro que li lingues proveni omni del occidente, it es tot natural
nominar ti quintessentie: Occidental. Talmen fat tot logicmen E. de
Wahl.

// XXX NOTE: ci esset li marca original de págine -85-

// Qualmen elaborar ti lingue international? {{{3
==== Qualmen elaborar ti lingue international?

Basante nos sur li principie que plu un idioma contene conosset paroles
e plu it es facil a aprender, noi va serchar in li grand lingues de
civilisation, queles es li paroles parlat del maxim numerosi homes
civilisat. Per un votation inter li vocabules, noi va obtener talmen li
lingue maxim international por li tot munde.

Ti lingue va esser tal que it ne va exister un altri diferent e plu
international, tot sam quam in un election existe solmen _un_
concurrent
possent esser li unesim. Li lingue talmen elaborat es do stabil, tam
long quam li paroles international ne desapari del lingues national!
Practicmen it da li stabilitá complet. In ultra, li studie de ti lingue
ne es témpore perdit pro que li eleve aprende solmen paroles existent
realmen in li lingues natural.

Aprendente Occidental, on aprende un poc anglés, un poc italian, un poc
hispan. To es plu util quam aprender fabricationes quam «estonteco,
kreinto», etc.!

// Li facilitá de studie {{{3
==== Li facilitá de studie

In practica, adver, li elaboration de un lingue international ne es tam
facil quam it sembla: it ne sufice adopter pelmel li paroles
international. On deve ancor selecter li prefixes e sufixes por que li
composition e derivation mey esser regulari sin deformar li paroles. Li
lingue deve esser ne solmen comprensibil ma anc facil a aprender.

Combinar li regularitá e li naturalitá es un problema quel E. de Wahl
posset soluer solmen pos 30 annus de investigationes.

To explica qualmen, per su sol qualitás intrinsic e malgré desfavorabil
circumstanties, Occidental conquesta un sempre plu grand terren.

'''

Durant 2000 annus li latin ha servit quam lingue international; hodie su
rol es presc finit; ma por remplazzar it, li Europanes ne deve acceptar
qualcunc lingue fabricat; solmen un lingue conform a lor cultura, quam
Occidental, es un digni successor de latin.

****

Esque vu conosse li famosi articul del austrian ingeniero Pigal
«Essentie de Occidental», in quel es exposit li ver principes del
lingue international? Si vu ne ja leet su traduction in German in li
libre: «Occidental die Weltsprache», demanda nos li numeró special de
Cosmoglotta quel ha publicat it.

****

// XXX NOTE: ci esset li marca original de págine -86-

// Li tro numerosi radicas de Occidental {{{3
==== Li tro numerosi radicas de Occidental

Inter li maxim frequent objectiones, quel li Esperantistes fa a
Occidental es ti del tro (!) grand númere de radicas. Ili asserte que
Esperanto es plu «simplic» e plu «facil» pro que su prefixe mal-
permisse economisar mult nov radicas. Por exemple:

Esperanto:  mal-granda, mal-larga, mal-fermi, mal-klara

Occidental: micri, strett, aperter, obscur

Lass nos examinar impartialmen quel es rect, Esperanto o Occidental. In
prim, noi posse questionar li Esperantistes pro quo, si li economie de
radicas es un superioritá, ili anc ne di «mal-fini», in vice de «komenci», o
«mal-komenci» in vice de «fini», nam it es índubitabil que li un es li
contrari del altri!

Pro quo ili anc ne di «mal-nordo» in vice de «sudo», «mal-nokto» in vice de
«tago»; pro quo «post» quande on posse dir «mal-antaŭ»? E to ne es un
joca, li question pri ti superflui radicas ha esset fat de un sincer
Esperantist in THE BRITISH ESPERANTIST de august 1912, e li redaction
ne savet qualmen justificar les.

Li veritá es que it existe sempre un abiss inter li simplicitá teoretic
e li facilitá practic. Economisar radicas per abundant composites per
mal-, in vice de prender li contraries ja international, causa un
tedant
monotonie e un fatiga íntolerabil. To ha esset constatat del
Esperantistes self; it sufice signalar un articul aparit in li revúe
«Esperanto» (Januar 1933) ex quel noi cita (in Esperanto):

____
Mi havas konaton, kiu kvankam li lernis Esperanton jam antaŭ 35
jaroj kaj flue parolas, tamen intermiksas «seka -- malseka, fermi --
malfermi». Tian konfuzon pri la «mal» vortoj, oni povas observi ĉe
esperantistoj flue parolantaj. Ĉar ne ekzistas radikvorto por
«malgranda» oni ofte uzas en tute sama senco «eta» kaj fuŝas
tiamaniere la belan nuancon kiun oni povas esprimi per ĝi.

Kial la Lingva Komitato ne agas por forigi tiun malbonaĵon? Kial ĝi
ne proponas duonoficialan areton da belsonaj, klaraj mallongaj vortoj?
____

E li autor de ti plende, sr. Sieche de Hirschberg, fini per ti paroles:

____
…oni avidas al radikoj por mal-longa, mal-fermi, mal-dekstre,
mal-seka, mal-supre, k.t.p.
____

In un lettre privat del chef-redactor de un ex li maxim important revúes
esperantistic, noi trova anc ti confession:

____
…Aprendente Esperanto yo ne posset acustomar me in li comensa a formes
quam
«maldika knabino» etc.… Tal expressiones semblat me tre comic.
«Mal» es tre bon por economie de paroles, ma li comensante tre sovente
confuse li paroles con o sin «mal» e mem expert coidealistes
(presidentes) tre sovente erra quande ili in li fine de un session, ne
«fermas» ma «malfermas» li session.
____

Post to, noi ne plu besona justificar li metode de Occidental! E si
alcun Esperantist critica li contraries «ne derivat» de
Occidental, noi va in futur reinviar le al testimonies e conclusiones de
su propri coidealistes.

// XXX NOTE: ci esset li marca original de págine -87-

// Sententies {{{2
=== Sententies

[.author]
(Ex francés trad. William GILBERT, Angers.)

____
Li vive es un rose; chascun petale es un ilusion e chascun spin es un
realitá.
____

____
Li mann es sur li glob por adorar -- Li fémina por amar -- Li yun por
revar -- Li infante por subrider -- E omnes por plorar.
____

____
Un amico es un person quel conosse bon vos e quel malgré to ama vos.
____

____
Li celibatario es un person quel mancat su tren e quel consola se per
vider desrelamentes.
____

____
Li maxim bell ocules es li ocules plen de lácrimes.
____

____
Li felicie es un bul quel noi perseque tam long quam it rula e quel noi
pussa per nor ped quande it stoppa.
____

____
Li resolution es quam un anguille: facil a prender e desfacil a tener.
____

[quote, Guy de Maupassant]
____
It ne existe felicie comparabil con li unesim pression del manus, quande
li un es questionant: «Esque vu me ama» e quande li altre responde:
«Yo te ama.»
____

____
Un fémina vell esser desesperat si li natura vell har fat la tal qual li
mode arangea la.
____

[quote, Taine]
____
On studia unaltru durant tri semanes -- On ama unaltru durant tri
mensus -- On tolera unaltru durant triant annus, e nor filies
recomensa.
____

[quote, Beaumarchais]
____
Ples ne regardar de u tu veni; vide u tu vade.
____

[quote, Gogol]
____
Li labor es un santi cos, sam quam li prega.
____

[quote, Franklin]
____
Li labor paya li debes, li desespera augmenta les.
____

[quote, Bremer]
____
Li micri coses on deve attenter: un scintille sovente deveni un grand
foy.
____

[quote, Eclesiaste]
____
Si tu perseque tro mult coses, tu ne va atinger les.
____

[quote, Schiller]
____
Li corage augmenta secun li dangere, li vigore secun li fortiation.
____

[quote, Arago]
____
Exter li pur matematica, on deve nequande pronunciar li parol:
impossibil.
____

[quote, Vauvenargues]
____
Li pigres desira sempre far alquo.
____

[quote, Schiller]
____
Li ambition have bronzin ocules queles li sentiment ha nequande
humidat.
____

[quote, Shakespeare]
____
Li poltrones mori plur vezes ante morir; li hom brav mori solmen un
vez.
____

// XXX NOTE: ci esset li marca original de págine -88-

// Esquiss de un etimologic lexico de geografic nómines {{{2
=== Esquiss de un etimologic lexico de geografic nómines

[.author]
Karl Janotta (Wien, Austria)

Li intention monstrar que Occidental es aptissim por scientific ovres
instigat me composir li manuscrite de un etimologic lexico de geografic
nómines, ex quel yo publica li secuent esquisse.

In it es omisset li indication del fontes, ex queles yo haustet. Yo peti
omni letores de «Cosmoglotta», queles have interesse por mi ovre,
coresponder directmen con me: Karl Janotta, ingeniero,
Ernst-Ludwig-Gasse, 14, Wien X (Austria).

Abreviationes F. {equals} francés, D. {equals} german, S. {equals} hispan, A. {equals} anglés, I. =
italian, L. {equals} latin.

Amur. -- In tibetan amar significa simplicmen «river». Li manchus
nomina it Sagalin-Ula o Sakhalian-Ula «nigri river» secun su obscur
aqua in contrarie a su afluente Songari, a quel su lehmosi aqua dat li
nómin «galactic river».

I{dot} Inghilterra, S. Inglaterra, F. Angleterre, AD. En-

Anglia. {equals} I. Inghilterra, S. Inglaterra, F. Angleterre, AD. England,
«land del anglos» esset nominat li sudic parte de Grand Britannia,
depos que alor li medie del 5-m centennie li germanic anglos e altri
popules del peninsul Jutland hat invadet li insul.

Austria. {equals} ISA. Austria, F. Autriche, D. Österreich, Pl. Rakusy, Tch.
Rakousko, Rakousy, Ung. Osztria, Ausztria. -- Li D. nómin significa
«ostic imperia». Li land hat esset nominat in prim Avaric (o
Bayvuaric) Mark, pro que it esset situat ye li bayuvaro-avaric frontiera
del ancian German Imperia. Post un periode de decadentie rey Otto li
Grand de Germania retablisset li land quam Ostmark, ma li nómin
Ostirrichi sta documentat ja 995 e suplantat completmen li nómin
Ostmark. Li L. nómin Austria es un medieval latinisation e have null
coherentie con L. auster «sud». Li F. nómin es un contamination inter
li D e L nómines. Li slavic nómines veni de ti del (bass-) austrian cité
limitrof Raabs vis-a-vis Bohemia; it havet in li medietá anc li formes
Rakis, Rakous, li slavic nómin del cité es Ragouz.

// XXX NOTE: li marca original de págine -89- esset in li sequent
// paragraf:

Averno. I. Lagon d'Averno, F. Averne, A. (lake of) Averno, D. Averner
See, L. lacus Arvernus, G. (grec paroles) es interpretat quam lago «sin
avies» de G. a (alpha) privativ e G. (grec parol) «avie»; on
assertet que avies ne posset volar súper in italian lago, contenent
sulfuric aqua e genitent mefitic exhalationes.

Azores. {equals} I. Azzore, F. Açores, A. Azores, D. Azoren, archipelago in li
Atlantic, tal nominat secun li mult astores {equals} P. açores, queles li
portugualesos trovat sur li desert insules, quande ili decovrit les.

Bagdad «don de deo» del ancian-persian baga «deo» e dad «don»
(protoparent a L. dare «dar» Pl. dác, Tch. dáti).

Baikal. {equals} IA. Baikal, F. Baïcal, D. Baikalsee, proprimen tataric Bai-Kul
«rich lago», i.e. rich de un specie de salmones, de queles grand
quantités es captet in li delta de Angara, poy marinat e transportat
trans tot Sibiria.

Balcan. {equals} I. Balcano, FAD. Balkan, L. Haemus. Ti montania sur li grec
(balcanic) peninsul have su nómin del turc balk'an «montania», per
quel parol li turcos nomina chascun montania.

Belgia. {equals} L. Belgium, l. Belgio, S. Bélgica, F. Belgique, A. Belgium, D.
Belgien, veni del nómin del aborigen belgos, de queles li nómin explica
se per celt bolg «brav, guerresc».

Benjamin. {equals} I. Beniamino, FAD. Benjamin, un del decidu tribes de Israel.
Li territoria del tribe esset dextri, i.e. in sud de Ephraim,
benjaminites do es li «habitantes in sud». Secun li parol benjaminites
es format li heróe eponim Benjamin.

Beresina. {equals} LISD. Beresina, F. Bérésina, A. Berezina, proveni de R.
berésa «betul», ergo «betulin» river.

// XXX TODO: Confirmar cite-signes de «ligne…»:

Berlin. {equals} neoL. Berolinum, I. Berlino, FAD. Berlin, S. Berlin, wendic
Barlin. -- Li unes fa descender li nómin de aSl. brulenc, Tch. brlen,
Y.(ugoslav) barlen «trell de flottation», captuore por «ligne
flottat». Altres declara it quam un slavisat german Brühl «prate
paludin» con li slavic sufix in.

Bohemia. -- nLSA. Bohemia, L. (che Tacitus) Boiemum, I. Boemia, F.
Bohême, D. Böhmen, Tch. Cechy, Ung. Csehorzág. -- Boiemum significa
«boihem, hem del boios», un celtic tribu, quel habitat li land ante li
marcomannes. Tis ultim nominat se self plu tard secun li land L.
bajuvarii, ex quel parol nascet li nómines Bavaria e bavareso.

Bolivia {equals} LISA. Bolivia, F. Bolivie, D. Bolivien. -- Ti sudamerican
republica es nominat secun Simon Bolivar (1783 .. 1830), li liberator de
Sudamerica fro li hispan domination.

// XXX TODO: Ligar al continuation:
(Va continuar.)

// XXX NOTE: ci esset li marca original de págine -90-

// Li reaction contra li artificialitá {{{2
=== Li reaction contra li artificialitá

«Tro long li publicum ha conosset solmen li schematic e artificial
sistemas quam Esperanto e Ido; de to veni li ínsuccess del lingue
international.» Tal es li these quel sr. Moralda, li autor del
projecte
SABIR, exposi in li comensa de su brochura aparit ante un annu.

Ti projecte Sabir ne es altricos quam paroles natural prendet un poc in
chascun principal lingues de Europa. Li lingue talmen aspecte natural,
sembla mem comprensibil. Ma on posse reprochar a it su manca de cohesion
e de stil. Adver, prender un parol a anglés, un altri a francés etc., es
un compilation tre facil a far. Li desfacilitá jace in li problema del
derivation regulari. E ti problema ne es soluet si on contenta se per
declarar que li regularitá es sin utilitá!

(Image: Dro Edmond PRIVAT, li simpatic ductor de Esperanto, qui scrit al
autor de Occidental: «Mi tre ŝatas viajn laborojn kaj vian
occidental'on».)

It es ver que sr. Moralda self confesse que su lingue es solmen un essay
e que it besona un seriós 'mise au point' (rectification). Noi
invita le
examinar qualmen sr. de Wahl solue li sam problema per Occidental (quel
sr. Moralda ne sembla conosser), e principalmen li regules de derivation
queles combina li regularitá con li naturalitá.

Si li projecte de sr. Moralda sembla nos compilat con un tre grand
hasta, in revancha li idés directiv quel il expresse pri li lingue
international in li prefacie de su libre sembla absolut rect. It es mem
extraordinari que, con idés tam bon, sr. Moralda ne posset atinger un
resultate plu interessant.

Sr. Moralda monstra que, volente un rigorosi schematisme, li autores de
Esperanto e Ido regretabilmen obtenet lu absurd.

// XXX NOTE: ci esset li marca original de págine -91-

// XXX TODO: extracter «il di» ex li cite-signes (hay mult casus
// tal):

«In null altri lingue, il di, li derivates es tam ferocimen
regularisat. In ultra, nor ocules e nor oreles have li hábitu de sones,
de gruppes de lítteres: it existe in nor grand lingues europan, un
totalitá de prefixes e precipue de sufixes queles es commun a les e
queles fa nos ínmediatmen familiari li paroles extran: -tion, -ment,
-ura, -essa, -ice, etc. In contrari, ti nómines finient uniformimen in
Esperanto-Ido per -o, li adjectives per -a, li adverbies per -e, in vice de
facilisar li comprension, imposi nos un efortie mult grand quam in nor
lingues national. Ta es li grav defecte de ti artificialitá quel ne
considera li realitá e quel rupte tro bruscmen con nor atavisme… Un
lingue u matre es dit patrino pro que to es li automatic feminine de
patre, posse esser scienticmen perfect e plu facil a aprender por un
Canaco quam anglés o francés, ma ti lingue ne es
viabil pro que it es anti-natural.»

On vide que, sin conosser Occidental, li persones interessat al problema
del lingue international quam nos pensa que:
li paroles natural ne deve esser deformat per un schematisme
artificial.

[.author]
R.B.

// XXX TODO Confirmar ca li sequent paragrafes apartene al li articul:

'''

It existe plu quam 10000 paroles international, conosset sur li
tot terre. Pro quo obligar li popul (quam fa li Esperantistes) aprender
mutilationes de ili, o inventet paroles? Occidental es composit de
ti paroles
natural.

'''

Li plurale maxim International es -s, e ne -j quam in Esperanto e ne -i
quam in Ido. Quo impedi adopter it? Nequo, si ne li desdigna del
internationalitá.

// Humor {{{2
=== Humor

// XXX NEW: Ti titul «Humor» esset creat ci por ti edition digital.

(Image)

Li nov rich: -- Quo lude nu li orchestre.

Li auditor: -- Li overtura de Thais de Massenet.

Li nov rich (con desdigna): Vu es in retard in vor cité. Yo ja audit ti
pezze ante 6 mensus in Paris.

// XXX NOTE: ci esset li marca original de págine -92-

// Qualmen li cat devenit un animale domestic {{{2
=== Qualmen li cat devenit un animale domestic

(Fabul awenba, extraet del South African Outlook.)

It existet un epoca quande li cates ne habitat li domes del homes;
solmen savagi cates vivet in li arbustia. Un de ti savagi cates hat fat
del lépore su grand amic e ambi vadet e venit sempre junt.

Ma, un die, un gazelle intrat in querelle con li lépore e mortat it per
su cornes. Li cat, hant perdit su amic, decidet vader con li
gazelle. Tamen, un poc plu tard, ti ci esset
mortat de un leopard; pro to li cat decidet
secuer li leopard. Ma to ne durat long nam un die il leopard incontrat
un leon: ambi luctat un contra li altri e li leopard esset
mortat.

Li povri cat tande intrat in amicitá con li leon e viageat con le tra li
forest til quande ili incontrat un truppe de elefantes: li old mascule
serchat chicane al leon e mortat le. Nor cat tande dit se: «Si yo
deveni li amic de ti grand animale, certmen ne vell exister alquo sat
fort por mortar le.»

Ma su trublas ne esset finit, nam, un die, arivat un nigri chassero quel
mortat li elefant per un intoxicat fleche. Li cat ne savet quo far; it
nequande hat videt alquo simil a ti strangi animale con du gambes; ma
pro que ti animale hat esset sat fort por mortar un elefant, it opinet
que li maxim bon attitude a adopter esset far de ti chassero su amic e
it esset certi que desde nu it vell viver in securitá.

It secuet li chassero til li hem e quande il intrat in li cabane, it
grimpat sur li tegment. It audit bentost un brui de homes querellant
in li cabane e, subitmen, it videt su amic, li brav chassero, surtient
currente, persequet de un fémina, quel menaciat le per un coclare
servient moer li puré de
máis.

Li cat pensat: «Ti ci vez, yo ha trovat li mastre de omni animales.»

It es pro ti rason que nu li cat resta in hem proxim li fémina.

// Cite {{{2
=== Cite

[quote, La Rochefoucauld]
____
Poc homes es sat sagi por preferer li blama quel es util a ili,
contra li lauda quel trahi les.
____

// XXX NOTE: ci esset li marca original de págine -93-

// Ex un lettre de un Esperantist norvegian {{{2
=== Ex un lettre de un Esperantist norvegian

Trondheim, 21 oct. 1932

Quande yo scrit vos li unesim vez, yo presc ne conosset Occidental. Yo
possedet un sved clave, ma yo ne conosset li principies de Occidental. Quande
yo recivet li printates queles vu misset me, yo posset constatar que it
dat me un agreabil impression. Poy yo ha studiat it plu profundmen e
usat it in corespondentie.

Adplu yo devet constatar que Novial presc ne have adherentes, durant que
ja existe mult occidentalistes. Li question del númere have un grand
importantie por li publicum. Novial in céteri ne have li didactic valore
de Occidental, proque it ne in li sam gradu quam Occidental posse
explicar li international paroles. In mult casus yo usat Occidental in
corespondentie con persones quel ne conosse alcun international lingue,
e
sempre con plen success. Yo considera Occidental quam un mastro-ovre e
yo vell con plesur far omnicos quo yo posse por far it conosset. To ne
significa que yo nu opine que Novial es totalmen sin valore, ma it
sembla me que li future por un interlingue quel es tam simil a Occidental quam
es Novial vell esser tre desfacil, sam quam progress de Ido certmen
esset retardat pro su similitá con Esperanto. Li diferentie es que si on
vell haver un international lingue, it deve esser tre simil a
Occidental,
proque Occidental quam null altri lingue es basat sur li international
paroles. Finalmen yo deve confesser que mult repugna me p. ex. li
pronómines possessiv vusen, nusen etc. in Novial.

[.author]
Karl Krogstad

// Cronica {{{2
=== Cronica

// Hispania {{{3
==== Hispania

Li nov organisation Hispan Occidental-Association just publica su
Estatuto social in un brochura de 20 págines. Li 83 articules de ti
statutes posse servir quam modelle por altri societés national de
propaganda nam ili precise completmen quo es li deves e li jures del
membres del Association. Quande on save que ti Statutes esset redactet
de nor coidealist Alberto Cebreiros quel es avocate, do un jurist
professional, on comprende pro quo ili esset composit tant cuidosimen.
On posse obtener li brochura (custa: 1 peseta) che sr. Cebreiros,
secretario del H.O.A., 4 Taladriz, Valladolid, Hispania.

Un long polemica evenit inter sr. Varela, li president del Hispan
Occidental Association e un Esperantist in li revúe catalan Emporda
Federal. It es interessant constatar que li prejudicies del
Esperantistes contra Occidental es li sam in omni landes. Sempre li sam
argumentes cent vezes refutat. Tamen nor contraditor hispan presentat
totalmen nov e íncredibil argumentes. Por combatter Occidental, il
assertet, por exemple, que li paroles clocca e mann es desfacilissim a
pronunciar (!!!), que li parole fémina es impossibil a pronunciar por
li Franceses (!!!). Ti ultim assertion va far rider omni Franceses, nam
it existe in Francia un tre grand revúe de quel li titul es precismen
FEMINA!

Noi consilia sr. Varela ne perdir su témpore per combatter contra
argumentes de ti specie.

// Catalonia {{{3
==== Catalonia

On save que in Hispania existe tri lingues national: castillan, catalan e
portugales{blank}footnote:[In li actual Hispania on parla, ultra variantes
regional e dialectes, quar grand lingues: castillan, catalan, galician e basc.
Si on considera li ancian signification del nómine «Hispania», i.e. omni
popules del peninsul iberic, in prim unificat sub li domination de Roma, anc
portugales es un lingue hispan e portugaleses es hispanes, secun li ordinari
comprension del notion «Hispania» ancor til li 17-esim secul. Note del editor
digital.]. Li Hispan Association just editet un prospecte excellentmen redactet
in catalan «L'Occidental, llengua d'intercomprensió immediata.»

Li autor de ti prospecte, sr. Varela, presidente del Hispan
Occidental-Association
anc publicat in catalan li sequent documentes numerotat
secun li metode usat in Svissia:

// XXX NOTE: li marca original de págine -94- esset in li sequent
// liste:

- Doc. 10. Ingénues illusions esperantistes.
- Doc. 14. Per qué s'ha de propagar presisament l'Occidental i no
l'Esperanto?
- Doc. 44. Els arguments esperantistes contra l'Occidental.

On posse obtener ti prospectes che:

Occidental-Buro, Macia 5, FIGUERES (Hispania).

In Cosmoglotta va bentost aparir un prospecte de quar págines in lingues
castillan e portugales, explicante li principies del lingue
international natural.

// USSR {{{3
==== USSR

Li conosset Dr. Babadagly de Kiev es un scientist quel honora su land
e… nor ranges, nam il manua perfectmen Occidental. Acceptante intrar
in nor comité de redaction, il scri nos:

____
Yo es profundmen convictet que ni Esperanto, ni Ido, ni Latino sine
Flexione posse servir quam lingue international por li future. Solmen
Occidental o alquel simil Occidentalatri lingue va posser victer li
munde. E pro to, yo es pret auxiliar vos…
____

Li atestation de sr. Babadagly es tam plu precios que il es demí-turco.
E tamen il opine que un lingue occidental sol posse haver chances de
success e ne un Esperanto. Si un Orientale anc ariva a ti conclusion,
ante mem conosser nor teses, to pruva que noi es sur li bon
via.

Noi adjunte que sr. Dr. Babadagly va just publicar un libre scientic pri
li «Acuchamentes sin dolore» quel va esser li ovre capital de su
carriera de medico.

// Germania {{{3
==== Germania

Per litografie, li german Occidentalistes edite un organ in german por
li difusion de nor lingue. Tre instructiv e bon printat, ti folies posse
esser presentat quam un modelle de revúe national modic. Li ultim folies
es intitulat:

- Occidental auf einem Blatt.
- Occidental marschiert!
- Edgar von Wahl und sein Lebenswerk.
- Occidental im neuen Deutschland.

On posse obtener exemplares de ti prospectes scriente a: Deutscher
Occidental-Bund, BERLIN-BERNAU, Siedlung.

// Anglia {{{3
==== Anglia

Nor nov anglés coidealistes experimenta que Occidental es li lingue
expectat in lor land! Ili scri in lor bulletin «The International
News» august-septembre 1933:

____
Little did we expect to come so far in a year, when we began our
propaganda on August 18th, 1932. Journals of every kind -- from the
Autocar to the Morning Post -- have mentioned Occidental. Often we
have had half a dozen enquirers a day. Occidental literature has sold
far faster than we anticipated, and again and again we have had to send
an SOS to our coidealists in Switzerland. Occidental is now a force to
be reckoned with: it has a recognised place in all interlinguistic
discussion.
____

In omni landes u apari Occidental, li atestation es sempre li sam:
Occidental es li lingue ideal por nos. Li centre del Occidental
propaganda in Anglia es: Interlanguage Associations of Gt Britain, 40,
St. Andrew St., LONDON S. W. 8.

'''

On ne ha obliviat que ante du o tri annus, on anunciat con grand fracass
li aparition de un simplificat anglés nominat ANGLIC e composit de un
prof. Zachrisson. Hodie in un important diale, prof. Zachrisson informa
li publicum que il cessa li propaganda por su lingue. Li ultim numeró de
su revúe «Anglic» es datat de «Aepril 1933». Ti fine esset
previsibil: Conformar li ortografie de anglés a su pronunciation ne es
un solution del lingue international. Anglés es justmen international
per su grafie e ne per su pronunciation. On
deve do conservar li grafie por ne rupter li ponte con li altri lingues
de civilisation.

// XXX NOTE: ci esset li marca original de págine -95-

// Bibliografie {{{2
=== Bibliografie

In Paris comensat aparir un nov revúe de quel li scope es preparar un
«spiritu europan». It es intitulat EUROPA UNA e es publicat in tri
lingues: anglés, francés e german.

In su unesim numeró, EUROPA UNA aborda li problema linguistic; it
constata que li grand impediment al concorda inter Europanes es
constituet per li multiplicitá del lingues. It scri: We must create the
united states of Europe… but the citizens of Europe
have no voice.

Por remediar a ti situation, li chef-redactor, sr. Maurice Ponthiére,
proposi li usation parallel del tri principal lingues de civilisation:
anglés, francés e german. It es ver que tal solution ha esset adoptet de
mult organisationes international, ma noi, partisanes de un lingue
auxiliari continua afirmar que ti solution es solmen claudicant. Nam, si
it contenta li anglés, francés e german parlantes, quo va far li altres?
Al altres it va esser long e desfacil aprender un de ti tri lingues til
ili va esser capabil parlar, scrir it sin erra.

Do, ili va dever contentar se per audir e per leer ti tri lingues. Ti
solution da a ti popules un rol passiv e ne activ.

Ma noi vole un lingue international quel omnes posse usar sin risca de
erras. It es do necessi prender in li lingues natural quo es ja comun a
ili, to es li vocabularium international, e ti vocabularium ne deve
esser deformat per un derivation artificial (quam in Esperanto o Ido)
nam li homes ne ama usar un lingue artificial. Sempre on
arriva al conclusion que sol un lingue in sam témpore natural e
regularisat posse esser li lingue international del future.

Noi recomanda a nor letores quel es preoccupat del fate de Europa
abonnar

EUROPA UNA adressante se al administration, 28, Rue Victor Hugo,
Bois-Colombes (Seine), Francia.    R.B.

GRAV AVIS A NOR LETORES!

Noi fa attenter les:

1. Pri li nov adresse del redaction e administration (OCCIDENTAL-BURO,
   CHAPELLE (Vaud), Svissia. Postchec-conto: Il. 1969).

2. Pri li nov conditiones de abonnament por 1934 (Simplic abonnament:
   Fr. 3,50 sviss; abonnament de propaganda -- 3 exemplares -- Fr. 7.—
   sviss).

3. Pri li special avantage donat a omni tis quel paya su abonnament
   1934 ante li 1-im januar 1934. (Li abonnates va reciver gratuitmen
   durant januar un tome del colection «Ovre» -- vide li catalog sur
   li covriment de COSMOGLOTTA -- por un simplic abonnament e du tomes
   por un abonnament de propaganda. Ples notar desirat tome sur li
   reverse del mandat.)

4. Que li maxim rapid medie abonnar COSMOGLOTTA es inviar li
   payamentes directmen al Administration per mandat international,
   giro al postchec-conto o, eventualmen, per banc-notes o chec.

Administration.

// XXX NOTE: ci esset li marca original de págine -96-

