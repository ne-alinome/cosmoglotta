= Cosmoglotta 1934
:revdate: 2023-04-10
:docdescription: Omni numerós publicat in 1934 \
del oficial organe del lingue international Occidental/Interlingue.

include::common_attributes.adoc[]

// This file is part of project Cosmoglotta (http://ne.alinome.net)
// by Marcos Cruz (programandala.net).
//
// This file is in AsciiDoc format (http//asciidoctor.org).
//
// Last modified 20230410T1635+0200.

include::about_this_book.adoc[]

// Cosmoglotta A 92 (1934-01) {{{1
== Cosmoglotta A 92 (1934-01)

Annu XIII Januar 1934  No 1 (92)

// Lettre apert a un Anglese {{{2
=== Lettre apert a un Anglese

Car compatriot,

Can you read this article?

Esque vu posse leer ti-ci articul?

// XXX FIXED: «onsidera!» -> «Considera!»:

Si vu posse, nor tasca es finit! Considera! Yo scri in Cambridge in
Anglia. Post exámine de un redactional comité quel consiste ex un Sved,
un Tchec, un Austrian e un Russ, yo es publicat in Svissia e leet in
Francia, Germania, Holland, Dania, Svedia, Finland, Russia, Estonia,
Tchecoslovacia etc., etc., e tra li Imperia Britanic e U.S.A., e to
sin alcun traduction mersí a Occidental quel yo aprendet in poc
semanes.

Occidental es un interlingue, ma it es mult plu. It es un unitiv social
fortie. Grand divergentie de simpatie existe hodie inter li educates e
li íneducates. Aristote regardat li education quam li suprem cohesiv
fortie del societé. Il esset rect, benque li parol education have mult
different significationes. Li Europan-American cultura es basat sur li
Latin. Tre poc homes completmen aprende Latin. Li plupart ne mem aprende
un minimum de it; ili vive e mori culturalmen ciec. Nu! Occidental
provide ti minimum. Noi auxilia les aprender lor propri lingue e
litteratura. Noi es un voluntari corporation educativ.

Noi, Anglo-americanes, have quam caracteristica li practicabilitá
e li traditionalisme. Occidental anc es practical e traditional. It es
li maxim simplic lingue del munde just pro que it es li maxim historic.
It es tam facil que mult Angleses ha nominat it un simplificat anglés.

Occidental es li producte de un 40-annual evolution interlinguistic.
Omni lingues ante it ha evoluet vers it, e omni lingues pos it (Ex.
Novial) ha retornat a it.

Yo apella a Vos, car compatriot! Auxilia nos constructer alquo vermen
grand, un munde sin lingual barrieres. E un tal munde deve interessar
Vos si Vu ha venit sur ti-ci terre por altri cos quam por
manjar, trincar, e dormir. Quocunc per quo vu contribue, moné o labor,
vu nequande va regretar.

[.author]
S{dot} W. Beer, +
del Universitás de London e Cambridge.

// XXX NOTE: ci esset li marca original de págine -1-

// Li scientific terminologies in Esperanto e Occidental {{{2
=== Li scientific terminologies in Esperanto e Occidental

Sovente noi ha emfasat li inaptitá de Esperanto por scientic scopes. In
fine noi trova un confession in Heroldo de Esperanto, confirmant nor
conviction. Noi permisse nos traducter li interessant articul, intitulat
«Pri Esperanta scienca terminaro», t. e. «Pri scientic terminologie
in Esperanto», scrit de dr. jur. J. Rathay (trad. in Occidental):

____

On di con jure, que Esperanto es un lingue, basante se sur li clar
homan intelectu e sever logica. Ti ci circumstantie ja garanti li
precision del expression. Ma tamen li scientic, p. ex. li juridic
terminologie es ancor ínsuficent. In prim ne pro to, que
manca absolutmen li expressiones; quande on prova traducter p. ex.
juridical textus
in Esperanto, on in fin have alquant success, ma on have dúbites pri li
precision del expressiones. It es possibil, que un altri jurist, leente
li traduction, ne va comprender it bon. Li natural lingues es tre rich
de expressiones, por omni nuancies ili have
ordinarimen un índependent parol, li signification de quel ha esset
preciset
per long tradition. Li expressivitá e li possibilitá nuanciar li
expressiones jace in Esperanto in prim in li mecanisme de prefixes e
sufixes. Ex un radic-parol on forma per li pre- e sufixes un grand
gruppe de altri paroles e nuancies. Ma li diferentie inter li natural
lingues e Esperanto jace justmen in to, que in Esperanto li
expressiones, principalmen li expressiones de nuancies, ne es sempre
precismen diferentiat quam in li national lingues, que on, per ti o
altri expression, ne have un clar image pri su signification, que on usa
li expressiones «promiscue» e ne precismen, e tamen on ne posse sempre
dir esque bon o mal.

Ma existe anc casus, que on in van sercha in li vocabularium de
Esperanto convenent expression e que mem per li grammatical mecanisme on
ne posse formar it; li expression manca absolut…

Til nu, certmen, li manca de ti terminologie presc ne ha esset experit,
proque on ha usat E. por scientific scopes ancor solmen poc. Ma li manca
va monstrar
se strax fortmen, quande on va voler practicmen usar E. por seriós
scientific
labor; tande on va dever refusar E. quam instrument ne totmen
sufficent.

____

De ti atestation de un scientist Esperantist, it resultat que on ha usat
Esperanto ancor solmen poc por scientific scopes malgré un demí secul de
propaganda. In ti atestation es anc agnoscet que Esperanto ne posse
rivalisar con li lingues natural pro que tis ci have un long tradition
(Li sub-lineationes es de nos).

Tande, esque li remedie ne es evident: far quam Occidental, adopter li
paroles natural in vice de fabricar derivates artificial e
íncomprensibil. Quande Sr. Rathay remarca que «li natural lingues es
tre rich de expressiones» to significa que in comparation con les,
Esperanto es tro povri. It ne possede un suficent númere de radicas e de
sufixes.

In future, quande li Esperantistes va emfasar li «simplicitá» de lor
vocabularium e de lor afixes comparat a tis de Occidental, noi va
responder: just pro to vor Esperanto es íncapabil expresser li nuancies
necessi in li scientie, quam vor propri scientistes
declara it.

(Image)

// Un die de nascentie {{{2
=== Un die de nascentie

-- Di me, Toto? quo tu prefere? un micri fratre o un micri sestra?

-- Si it es egal a mamá, yo prefere… un polichinelle.

// XXX NOTE: ci esset li marca original de págine -2-

// Qualmen trovar li just radicas de Occidental sin dictionarium {{{2
=== Qualmen trovar li just radicas de Occidental sin dictionarium

Preocupat per trovar un metode direct por docer Occidental, un anglés
coidealist proposi etablisser un tabelle de correlationes inter li
lingues national e Occidental. Il fa remarcar por exemple li general
mutationes por li lingue francés:

|===
| Francés {equals} Occidental   | Francés            | Occidental

| ai {equals} a                 | pain, main         | pane, manu
| eu {equals} o                 | directeur, editeur | director, editor
| ou {equals} u                 | vous               | vu, just
| Inicial é {equals} s          | école, étude       | scol, studie
| Finale e {equals} a           | problème, drame    | problema, drama
| Finale x {equals} c           | paix, doux         | pace, dulci
|===

Ma, post verification, li propositor self remarca que it existe mult
exceptiones a ti regules. In facte, except ou -- u, quel es generalmen
rect, ti regules sembla nos ínsuficent… E on posse creder nos, nam
noi ha composit li grand dictionarium francés-Occidental.

No! It existe un altri medie por trovar li just radicas de Occidental
sin dictionarium e ti medie posse esser usat in li altri lingues
natural, anc in anglés, hispan, etc., it es examinar li derivates. Noi
ja parlat pri ti admirabil metode in li «Document 53»: Comment
trouver les mots internationaux sans dictionnaire?

Vu vole saver qualmen li parol francés pain es traductet in Occidental?
Pensa al conosset derivates panifier, panification, panière, panetier,
queles pruva que li radica originari es pan(e), de quel on deriva
regularmen pan-ificar, pan-ifica-t-ion, pan-ifica-t-or (F. Boulanger).

Li parole main? Li derivates francés manuel, manuscrit, manuellement,
manutention, manufacturer, monstra abundantmen que li radica es manu e
ne un altri.

Directeur, éditeur? Ma it existe in francés li derivates directorat,
directorial, éditorial, etc., a queles coresponde regularimen li sam
derivates in Occidental, e queles monstra que li nómines de persones es
direct-or, edit-or (sufixe -or).

Ecole, étude. Lor traduction in Occidental es facil si on pensa a lor
derivates francés scolaire, scolarité, studieux queles monstra li
perfect regularitá del familie: scol, scol-ari, scol-ari-tá, studie,
studi-osi. It es impossibil errar.

// XXX NOTE: ci esset li marca original de págine -3-

Problème, drame. It ne es exact que li finale francés e deveni a;
solmen por li paroles grec finient per -ma. Ma tis-ci es facil a trovar
pro que li adjectives derivat have li finale -atic (e ne -ic), u li t
lude un rol eufonic. Si on pensa al francés problématique, dramatique,
dogmatique, systématique, on save immediatmen que li radicas e li
derivates corespondent in Occidental es: problema, problema-t-ic;
drama, drama-t-ic; dogma, dogma-t-ic; sistema, sistema-t-ic, etc.

Paix, doux? Anc lor ver traduction in Occidental posse esser trovat
solmen per li derivates. Pensa a F. pacifier, pacifique, pacification;
dulcifier, dulcification. E strax on divina que li radicas Occidental es
pace e dulci, nam per ili on retrova li derivates francés e
international: pac-ificar, pac-ific, pac-ification; dulc-ificar,
dulc-ification.

Li securitá de ti metode es facil a explicar. Omni professor de francés
va explicar it vos per li historie del francés e, in general, del
lingues romanic: Li radica latin ha esset sempre plu bon conservat in
li derivates quam in li parol primitiv. Maxim sovente ti radica es
reconossibil in li derivates, durant que li parol primitiv ha mutat se
durant li secules secun leges fonetic.

// Dr. Decroly, de Bruxelles {{{2
=== Dr. Decroly, de Bruxelles

Dr. Decroly, de Bruxelles, morit in 1932, ha pruvat, per mult
experienties, que li infantes aprende leer e comprender principalmen per
frases e ne per paroles isolat. Li labores de Decroly es tre important
por li elaboration de un lingue
international pro que ili pruva que li paroles es perceptet solmen in li
cadre del frase e ne secun lor sens absolut.

To confirma li excellentie del principies de Occidental e condamna li
artificial finales de Esperanto-Ido. Un parol ne plu
besona esser etiquettat per li finales obligatori -o, -a, nam li
contextu sufice por far comprender su signification exact
e specie grammatical.

[.author]
R{dot} B.

// XXX NOTE: ci esset li marca original de págine -4-

// Un sistema filosophic in li 20im secul? {{{2
=== Un sistema filosophic in li 20im secul?

Li quelc autores (Couturat, Guérard, Peano) quel ha racontat li historie
del lingue universal, sempre emfasat que li evolution ha esset del
complet artificialitá (sistemas filosophic o a priori) til li naturalitá
(sistemas a posteriori).

Cose curiosi, ti evolution es li sam in li vive de un hom. Tis quel
interessa se tre yun al problema del lingue international generalmen
comensa per elaborar alquo completmen
inventet, un lingue tam bon por li habitantes del lune quam por tis
del terre. Poy, con li etá e li experientie,
li creator comprende que un lingue international ne es fat por fortiar
li homes parlar modellicmen, logicmen, ma por comprender se unaltru e
que to eveni maxim facilmen si on prende li paroles ja international.
Omni adeptes del lingues international ha passat per ti evolution
natural.

Hodie, presc omni autores de lingue international ha renunciat al
chimere de un philosophic lingue. Un sol fa exception, sr. Foster de
Waverly (U.S.A.) quel in plen 20im secul presenta nos un project RO,
completmen inventet, del unesim til li ultim parol!!

Li idés de Sr. Foster.

In li revúe «Interlanguages» (Nr. 55, p. 789) sr. Foster ha explicat
su conception del lingue international (in
anglés):

____
Give to each letter in addition a signification or elementary idea, just
as each of the figures in numbers has a numerical signification. Then
classify ideas, and construct words to correspond. That is the way to
create an international language, and the ONLY way. We are erecting a
new building. We cannot build on old structures. We must go down to the
solid rock to get a solid foundation. That rock is the alphabet. We must
join its letters into words, scientifically. With these new stones we
must build the Temple of Universal Language.
____

Li afere es clar: Secun sr. Foster, on ne deve utilisar li paroles
existent; por far li lingue international, on deve combinar li lítteres
del alfabet «scienticmen» (!). Noi deve constructer li lingue
auxiliari sur un solid rocca del alfabet e ne per old materies (!).

On posse far remarcar a sr. Foster li strangitá de su rasonament. Il
considera li paroles international quam old materies, tro old por esser
utilisat ma… il conserva li alfabet latin quel es ancor plu old!!!
In facte, li alfabet latin proveni del ancian Phenicianes, e es do
anterior al paroles greco-latin. Esque it ne vell esser plu logic
abandonar tal «old materie» e inventer stenografic signes si noi deve
erecter «a new building»? Ti contradiction es por nos ínexplicabil.

Qualmen RO forma su paroles.

Vi un exemple prendet in hasard. In RO, li síllabe lu indica un plante,
luga un plante usat quam nutritura, li consonante secuent lug indica li
parte del plante que es manjat. Talmen li frase: Plantes de quel li
granes es manjat es lentilles, mais, faseoles pises, es traductet in RO
per: Lugaz avze lesadz abz lig ela lugbalz, lugbam, lugbanz ud lugbapz!

On vide que ne solmen li lingue es absolutmen íncomprensibil sin un
dictionarium ma que it es presc ínpronunciabil. Prova leer ti paroles!
To es ínevitabil, quande on da a omni líttere un signification; li
hasard causa combinationes quam bzl, lzl quel defia li scientie del
maxim habil babillard del munde.

Antiscientic caractere de RO.

Malgré li assertion de sr. Foster, su formation de paroles procede de un
metode completmen arbitrari e antiscientic. Divider li plantes e
animales in manjabiles e non manjabiles es un medie de classification a
quel li scientistes nequande ha recurret. Li bebés til 5 annus divide li
coses de lor circumitá inter quo posse esser manjat e quo ne posse
esser… Ma un scientist posse solmen rider pri tal classification de
quel vell depender li nómines del plantes o del
animales.

// XXX NOTE: ci esset li marca original de págine -5-

On save que alcun popules considera manjabil alcun plantes o animales
quel vell desgustar altres. Do, in RO, ti manjabiles va changear lor
nómines secun li landes. Por un lingue pretendent esser universal, to es
un drolli solution!

Talmen li saltarelle quel es manjat de quelc popules arab va prender in
Africa li syllabe ga ma ne in Europa! Sam casu por ínnumerabil altres.
Por li negros antropofag, un hom va dever prender ga, ma ne por un
civilisate! On senti se devenir ga-ga quande
on pensa a omni ti complicationes!

Seriosmen, noi consilia a sr. Foster ne persequer tal chimeric
fabricationes.

Li tortura del memorie.

Certmen, sr. Foster crede facilisar li memorie per su sistema schematic.
In realitá it ha fat just li contrarie. Esque vu ha remarcat que quande
on confuse du paroles, it es sempre du paroles tre proxim li un al
altri. To es un facte constatat de omni psicologos quel ha studiat li
question del memorie.

Ad ultra, in audition por exemple in telefon, paroles tro simil posse
causar miscomprenses; pro ti rason, li Germanes di preferibilmen zwo in
vice de zwei por plu bon evitar li confusion con drei. In RO, un
enumeration de coses, de mensus, etc., pro que iili comensa per li sam
síllabe, vell causar continual confusiones e un monotonie, grand Deo, un
monotonie horribil, ínsuportabil.

In RO, por exemple li hidrogen es dit babgab, li potassium: babgaf, li
radium:
babhax, li oxigen: babnac, li nickel: babzaf. Omni elementes comensa
per bah. Imagina un chimist quel manua li tot jorne ti elementes e quel
deve sempre comensar su nómines per bab. Li povro ne va tardar devenir
folli o plu bon, il va instinctivmen, per abreviation, nominar li
elementes solmen gab, gal, hax. Ma tande li tot regularitá de RO cade;
e in vice del paroles international hidrogen, potassium, vell exister
altri paroles
tam irregulari e fabricat. Li bell beneficie!

Li destruction del internationalitá!

Li terminologie scientic es ja presc completmen international; li
paroles quam hydrogen, potassium es conosset sur li tot terre. To
constitue un precios unitá quel deve esser utilisat in li lingue
international. Ad ultra, on posse bon pensar que nequande li scientistes
va abandonar ti terminologie usual desde lor infantie por adopter li
fabricationes de sr. Foster queles es sempre
confusibil pro lor tro grand similitá.

U ducte li arbitraritá!

Li grand defecte de tal inventet sistemas es que ili fa impossibil li
unification del solutiones, nam it posse exister sistemas tam numerosi
quam autores. Sr. Foster nómina por exemple li radium: babhax, ma un
altri autor posse nominar it con li sam jure habxah o pulpuf o per
qualcunc altri fabricates. Sr. Foster self informa nos que con 6
lítteres on posse combinar 4{nbsp}000{nbsp}000 de paroles. Do, it existe 4
milliones de manieres traducter li parol radium in un sistema filosofic.
4 milliones de inventores posse esser rect in sam témpore por un sol
parol… e ne concordar. Fa li sam rasonament por 10.000 paroles
international e vu imagina li númere de lingues international egalmen
bon!

Un sistema natural…

es sol capabil reunir li partisanes del lingue international, nam un
parol natural ne posse esser discusset. It es adoptet pro que it
existe. Paroles quam radium, potassium, etc. ne lassa plazza a quelcunc
discussion sur li tot terre. On ne mem besona aprender les. Quo on
desira in plu?

Un perseverantie mal plazzat.

// XXX TODO: Confirmar «propagar su desde» -> «propagar sui desde»:

Con un perseverantie digni de un ovre plu interessant, sr. Foster
continua propagar sui desde 1906 (27 annus!) publicante claves e mem un
micri revúe, sin har fat til hodie un sol
adepte… parlant. Ma nor coidealist ne es descorageat pro tam poc, il
continua ofertar al munde un anacronic singularitá, credente servir un
ideale quel es, in fact, irrealisabil…
felicimen.    R. Bg.

// XXX NOTE: ci esset li marca original de págine -6-

// Li question del insigne de Occidental {{{2
=== Li question del insigne de Occidental

Li Centrale de Vienna comunica:

Un idé por quel on fa propaganda, usualmen have anc un visibil
expression, un
insigne o emblema.

Esperanto e Ido usa stelles quam insignes. Conform al altri principes de
Occidental
noi deve serchar anc un altri, ma anc plu expressiv signe.

Li postulationes a un bon insigne es 1) simbolic caractere, 2)
simplicitá, 3) originalitá, 4) inconfusibilitá, 5) bicromie, 6) (ne
policromie).

Secun oficiosi international pre-normes (A WB u. G. für O.:
Organisationsschaubilder: Verlag f. Organisation, Wien III u. Berlin W
30/36: 1932; pag. 14) li tilde es li simbol por «parlar».

Ma ti application del tilde por expresser li notion «parlar» have ti
general sense
solmen por li intern organisation de fabricas e de burós, ci specialmen
por expresser li notion «telefonar». Li tilde es un element del linea
undulat, li simbol por comunicationes oral.

Ma por li public usation un special sense del tilde ancor ne es
stipulat. Pro to li
viennés Occidentalistes proposi usar, quam oficial insigne de
Occidental, li tilde del fig. 1. To es du arcos de circul in sens
contrari in un circul. Li linea undulat deve esser horizontal. Li circul
e unde es nigri sur fund yelb (o albi in printation).

Tam long quam un emblema plu apt ne es proposit noi recomanda a omni
Occidentalistes usar li tilde quam provisori insigne de Occidental.

Noi espera que li idé del lingue international va victoriar in li signe
del unde de Occidental, quel mey ingresser omni landes del munde.

E{dot} Pigal,

director del Central Officie del Occidental-Union.

// Remarca del Redaction {{{3
==== Remarca del Redaction

Li question del insigne ha ja preoccupat mult de nor coidealistes e plur
projectes esset proposit ante ti del
Centrale.

Ja in 1928 Sr. de Guesnet fat graver li insigne del fig. 5 secun un
dessin de Sr. van den Outer (de Holland), to es un stilisation del glob.
In 1929, li Centrale de Vienna editet du species de insignes sur paper
de color; li unesim esset li glob terrestri aplatat, li duesim esset ti
del figura no 2, un sole sur un mare. Omni ti insignes on opinet tro
complicat, pro to on serchat ancor plu simplic.

Sr. Lindstrom de Stockholm provat esquissar li dessin de nor figura no
3, in quel li circul representa li inicial líttere de «Occidental»,
quel include li lítteres CC (= Occidental) e LI (= lingue international). Ma
Sr. Lindstrom arrivat post simplificationes al simplic circul quel esset
printat sur li covriment de Cosmoglotta 1933. Tamen it sembla nos que li
circul sol ne da li impression de un emblema pro que it es tro sovent
usat sin signification. It ne es suficent.

// XXX NOTE: ci esset li marca original de págine -7-

// XXX TODO: Image:

Fig. 5.

Noi anc deve far remarcar que un bon insigne deve esser original. Si it
es ja usat de altri organisation o partise it va causar sempre
confusiones genant til quande on va esser obligat modificar it. Plu bon
es strax selecter un insigne totalmen nov e non-usat.

Passante noi deve citar li emblema just selectet de nov Hispan
Occidental Association (fig. 4): Un cruce in un circul; ti insigne es
evidentmen valid solmen por li H.O.A. Por li Occidental
Union noi deve decider esque noi adopte li dessine proposit del
Centrale. Noi atende li opinion de nor letores por posser traer
conclusiones e presentar rapport al Centrale. Ples inviar propositiones
e criticas a Redaction de Cosmoglotta,

Chapelle-Vaud Svissia ante li 1-im februar 1934.

[.author]
R.B.

// Li admirabil regularitá de Occidental {{{2
=== Li admirabil regularitá de Occidental

- vid-er (F. voir)
- pre-vid-er
- re-vid-er
- pro-vid-er
- pro-vid-ent-le
- pro-vid-ent-i-al
- di-vid-er
- di-vid-end-e

Li regul de Wahl permisse derivar ancor:

- vis-ion
- vis-ion-ario
- vis-or
- vis-ibil
- in-vis-ibil
- vis-ibil-itá
- vis-iere
- re-vis-ion
- pre-vis-ion
- pre-vis-ibil
- pro-vis-ion
- a-pro-vis-ion-ar
- a-pro-vis-ion-ament
- di-vis-ion
- di-vis-or
- di-vis-ion-ano
- di-vis-ibil
- di-vis-ibil-itá
- re-vis-or

//

- duct-er (D. führen)
- duct-ion
- duct-ion
- duct-ibil
- duct-ibil-itá
- in-duct-er
- in-duct-ion
- in-duct-or
- de-duct-er
- de-duct-ion
- de-duct-ibil
- intro-duct-er
- intro-duct-ion
- intro-duct-or
- pro-duct-er
- pro-duct-ion
- pro-duct-or
- pro-duct-iv
- pro-duct-ibil
- in-pro-duct-iv
- in-pro-duct-ibil
- re-duct-er
- re-duct-ion
- re-duct-ibil
- se-duct-ion
- se-duct-or
- se-duct-iv

// XXX NOTE: ci esset li marca original de págine -8-

// XXX NOTE: Ci esset li «Doc. 8» in angles: «The Modern
// International Language», quar págines sin numeration, quam
// suplemente.

// Li 10 comandamentes del occidentalist {{{2
=== Li 10 comandamentes del occidentalist

1. Propaga sempre quam si li success depende solmen de tui activitá e
   ne de ti del altri propagandistes.

2. Memora que nullcos es plu dangeros quam un consilia acompaniat de
   un mal exemple. Do, comensa per studiar completmen Occidental e usa
   it in omni ocasiones.

3. Inter omni lingues international, Occidental es li maxim
   ínmediatmen comprensibil al majorité del civilisates. In
   consequentie, quande tu publica articules de propagande in national
   jurnale, scri in Occidental e ne solmen pri Occidental; li efecte
   es plu grand. Ad plu, junte sempre un adresse de Occidental-Buro;
   si li letores ne save u adressar se por informationes, ili bentost
   oblivia lor interesse. To es un foy strax extinctet pro manca de
   combustibile.

4. Quande un hom sembla favorabil al idé de un lingue international,
   ne atende que il redeveni índiferent; strax misse le omni
   documentes pri li question. On deve batter li ferre durant it es
   calid.

5. Resta sempre calm e subrident in discussiones mem quande on atacca
   desgentilmen tui amat affere.

6. Conserva sempre amical relationes con tui adversarios e evita
   vulnerant reprochas, nam un adversario de hodie posse esser deman
   un fervent collaborator. Li historie del mundlingue es plen de
   conversiones rapid e ínexpectat.

7. Ne monstra un exagerat entusiasme quel vell mal impressionar li
   publicum e far creder que tu es un fanatico. Occidental ne es un
   religion ma solmen un lingue, li solution de un tecnic problema.

8. Nequande perdi coragie pro li índiferentie del publica. Omni util
   inventiones comensat per esser criticat e mocat.

9. Ne oblivia que li lingue international es destinat ante omnicos a
   tis qui besona it. Do ne perdi tui témpore a far parlar in
   Occidental tui cocinera, li cusino del filia de tui sapatero, o anc
   tui papagaye; ma in prim loc acte che li viageros, li comerciantes
   e li pedagogos.

10. Si tu recive un desgentil lettre de partisan de un altri lingue
    international, ne incolera ma responde a il amabilmen que in omni
    dominias es sempre li maxim bon sistema quel victe; plu bentost o
    plu tard li progress triumfa. Do, it es plu simplic strax adherer
    a it.

[.author]
R.B.

// XXX NOTE: ci esset li marca original de págine -9-

// Etimologic lexico de geographic nómines {{{2
=== Etimologic lexico de geographic nómines

[.author]
de Karl JANOTTA

Bolzano {equals} nL. Bolzanum, IS. Bolzano, FA. Botzen, D. Bozen. -- Li nómin de
ti cité in Alto Adige (ante li Grand guerre: Sud-Tyrol) amemora un
antiqui roman Pons Drusi ponte de Drusus, un roman militari station apu
li via de Brenner, u un ponte traversat li river D. Eisack (L. Isarcus).
Ancor hotempor existe in Bolzano restes de antiqui roman
fortificationes.

Botocudos, tribe de indianos apu li dextri rive del superior San
Francisco in Brasil. Li nómin del tribe veni de P. botoque, batoque,
«tampon de baril», pro li strangi adorne, quel ti indianos porta in
li
perforat labie inferior.

Bretonia {equals} L. Aremorica, nL. Britannia minor, I. Brettagna, FD.
Bretagne, A. Brittany, nordwestic prominente de Francia; recivet li
modern nómin depos que ti region esset colonisat de britannic fugiardes,
queles hat esset expulset del anglo-saxones. Ergo li nómin significa

«Litti Britannia» in contrarie a Grand Britannia.

Britannos -- L. Britanni, F. Bretons, A. Britons, D. Briten, un celtic
tribe, nominat secun li custom picter li córpor, nam celtic brith
significa «multicolor». Secun li tribe li tot insul esset nominat L.
Britannia.

Brno {equals} FD. Brünn, Tch. Brno, cité in Moravia, de Tch. brno «vate»,
situat apu un riveral passage, u li vias Budapest .. Praha e Breslau ..
Wien crucea.

Bruxell {equals} L. Bruxellae, I. Brusselle, S. Bruselas, A. Brussels, D.
Brüssel, de H.(ollandesi) broek (pronuncia: bruk) «palude», Broeksele
«loc de palude». Li cité inferior sta sur li humid suol del valley del
river Senne.

Canaan {equals} I. Canea, F. Chanaan, A. Canaan, D. Kanaan, significa lu
«bass»; li nómin sembla har apartenet in prim solmen al litorale e har
esset translatet solmen plu tard al vicin plu alt region til li Jordan.

Canada {equals} LISFA. Canada, D. Kanada, es derivat del indian parol kanata
«un númer de cabanes»; on asserte que li decovritores comprendet ti
parol quam nómin del land.

Canton {equals} I. Cantone, FA. Canton, D. Kanton, cité in Sud-China, es tal
nominat del europanos secun li provincia Kuan-tun, de quel it es li
capitale.

// XXX TODO: Confirmar «nLIA. Cataloña, S. Catalnia, F.» (ya
// corectet a «I. Catalogna, A. Catalonia, S. Cataluña, F.»):

Catalonia {equals} I. Catalogna A. Catalonia, S. Cataluña,
F{dot} Catalogne, D. Katalonien,
ha nascet ex Gotholunia «land del gothos», pro que li
gothos havet ci lor max ancian sedes sur li pireneic peninsul.

(va continuar.)

// XXX NOTE: ci esset li marca original de págine -10-

// Li perle de amore {{{2
=== Li perle de amore

[.author]
de H. G. WELLS +
Li settesim historie de su grand tom de Historiettes, Ernest Benn, 7 s. 6 d.

(«London, 24 Junio 1933. Sr. Wells have null objection contra li
printation de vor traduction de ci historie un singul vez in li revúe
Cosmoglotta. Sra. G. P. Wells.»)

Li perle es plu bell quam li max brilliant del lápides cristallin --
declara li moralist -- proque it es fat per li suffrentie de un
creatura vivent. Pri to yo posse dir necos, nam yo ne senti li
fascination de perles. Lor nubós lustre move me nequant. Anc yo self
ne posse decider pri li antiqui disput: esque Li Perle de Amore es li
historie maxim cruel, o solmen un graciós fabul del immortalitá del
bellitá.

// XXX TODO 2022-06-10: Confirmar: esset li lor, illa, ella:

Li historie evenit in Nord India, quel es li maxim fructosi suol, por
sublim amorós histories, de omni landes del munde. It esset in un país
de sol e lagos, e rich forestes, e montes e valleyes fertil. Ta esset un
yun prince, dómino del tot land: e il trovat un puella de índescribil
bellitá e delicie, e il fat la su reya e posit su cordie a su pedes. Lor
amore esset plen de Joyes e dulcess, plen de esperantie, un amor
exquisit, brav e mirabil. It esset li lor durant un annu e un part de un
annu: e poy subitmen, pro alcun venenós
picatura quel illa recivet in bosco, ella
morit.

Ella morit e li prince esset tot prostrat. Li dolore fat le silent e
ínmobil. On timet que il vell suicidiar se, e il ne havet ni filies ni
fratres succedent. Durant du dies e noctes il
jacet, facie al terre caremant, al pede del
lette quel tenet li córpor de illa calm e
bell. Poy il levat se e manjat, e standat tre quietmen quam un hom qui
ha fat un grand resolution. Il fat metter li córpor in un sarc de plumbe
mixtet de argente, e por to il fat far un sarc extern de lignes maxim
precios e odorant, laborat de aure. E extra to il fat constructer un
sarcofag de alabastre, ornat de precios lápides. E durant que on fat ti
coses il passat maxim mult de su témpor che li lagos, e in li kioskes e
pavilliones e boscos, e in ti chambres del palace u ili du hat maxim
mult promenat, meditante su bellitá. Il ni lacerat su vestimentes ni
sordidat se de cindres e sac quam esset li custom, proque su amore esset
plu grand quam tal extravaganties. In fin il denove revenit inter su
consilieros e avan li popul, e dit les to quo il hat li intention
far. Il dit que il neplu posset tuchar un
fémina, neplu posset pensar pri un altra, e pro to il intentet trovar un
yuno adoptend quam su herede e instructer le su tasc, ma il intentet
executer su deventies quam it dece: pri li rest, il vell dar se con su
tot potentie e su tot fortie e su tot richess, omnicos quo il posset
commendar, far un monument digni de su
íncomparabil car perdita. Un edificie it vell esser, de perfect gracie e
bellitá, plu mirabil quam alquande hat esset o vell esser alqual altri
edificie, por que til li fin del témpores it vell esser un mirabile, e
on vell parlar pri it, e desirar vider it, e venir
de omni landes del terre visitar e vocar li
nómin e li memorie de su reya. E ti ci edificie vell esser nominat li
Perl de Amore.

E to ci su consilieros e popul permisset le far, e to il fat.

// XXX NOTE: li marca original de págine -11- esset in li sequent
// paragraf:

// XXX TODO Confirmar "valle" -> "valley"?

Annu sequet annu, e omni annu esset devoet al construction e ornament
del Perle de Amor. Un grand fundament esset ciset ex li vivent petre in
un loc u it semblat que on regardat li nivós
desert del grand montania tra li valle del mund. Ta esset villages
e
montes, un tornant fluvie e in grand distantie tri grand cités. Ci on
posit li sarcofag de alabastre sub un pavillion de habil elaboration, e
circumposit pilares de un petre strangi e bell e mures marcat e decupat,
e un grand scatull de massonerie tenent un cupol e pinacules e
cupolettes, tam exquisit quam un juvel.

Nu, il ne plu esset li graciós yuno qui amat li puellic reyessa. Il
esset un mann, grav e atentiv, tot concentrat al construction del Perle
de Amor. Con omni annu de efortie il hat aprendet nov possibilitás in
arc, e mur, e contrafort: il hat aportat plu grand potentie al
materiale usand e il hat aprendet cent colores e effectes pri queles il
ne hat posset pensar in li comensa.

Su sens del color hat devenit plu exact e plu frigid: il ne plu cuidat
pri li esmaltat aurilineat clartá de un illuminat messale: il selectet
nu un blu coloration, quam ti del ciel, quel da subtil tintes, ombres
discret e subit larg diluviamentes de purpur opalescentie.

…Con terror e astonation on videt li Perl de Amor ascender a un
superhoman largore e altore e magnificie. Nequande on hat anticipat un
tam sublim cos quam ti ci. «Vermen admirabil es li miracules», on
murmurat, «quel li amor posse far». E omni fémina del munde, qualcunc
altri amores ili havet, amat li prince pro li splendore de su devotion.

Tra li medie del edificie curret un grand nef, un vise, quel li prince
bentost amat plu e plu. Del intern intrada del edificie il perspectet
un immens pilarat galerie, tra li cúlmine del
pavilion sub quel jacet li sarcofag, tra un apertura mirabil
constructet, al nivós desertes del grand montania. Li pilares e arcos e
contrafortes e galeries ascendet in chascun láter, quam grand
archangeles attendent in li ombres li
presentie de Deo. Quande un hom videt ti
auster bellitá in unesim vez il esset exaltat: poy il frissonat e su
cordie abassat se. Tre sovent venit li prince por star ta e regardar ti
vise, movet profundmen ma ne tot satisfat. Li Perle de Amor havet ancor
alquo, il sentit, quel il devet far ante que su tasc vell esser
compleet. Sempre il commendat quelc micri alteration. E un die il dit
que li sarcofag vell esser plu clar e plu simplic sin li pavillion: e
pos har long regardat it tre fix, il fat forportar
it.

Li sequent die il venit e dit necos. E anc li sequent, e li sequent. Poy
durant du dies il absentat se. Poy il revenit con un architecte e du
mastr-artisanes e un micri.

Omnes regardat silent, stante junt in un micri grupp, inter li seren
vastess de lor acompleement. Null tracie de labor remanet in su
perfection. It esset quam si li Deo del
bellitá de natura hat self prendet lor
infant.

Sol un cos desfigurat li absolut harmonie. It esset un cert
desproportion del sarcofag. Nequande it hat esset inlargiat e vermen
qualmen posset it esser inlargiat depos li prim dies? It defiat li
ocul, it intalliat li fluent lineas. In ti sarcofag esset li scatull de
plumbe e argente, e in li scatull de plumbe e argente esset li reya, li
car immortal caus de omni ti bellitá. Ma nu ti sarcofag ne semblat plu
quam un micri obscur oblong quel jacet íncongruent in li grand vise del
Perle de Amor. It esset quam si alcun hat fat cader un valise sur li
cristallin mar de ciel.

Long li prince meditat, ma nequi savet li penses quel passat tra su
mente.

In fin il parlat. Il imperat:

«Porta to for.»

// Citates {{{2
=== Citates

// XXX NEW: Li titul «Citates» esset mettet in ti edition.

[quote, Lindsey]
____
Li societé sempre ha crucificat li serchatores del veritá pro que it
time les. Con jure it regarda li acomodation a nov factes quam un grand
íncommoditá.
____

[quote,  Lao Tse]
____
Efecter sin querelles.
____

[quote, G. Mazzini]
____
Li secrete del potentie es li volentie.

____

[quote, Herm. Heiberg]
____
Li colere es un del maxim grand peccas; nam it prende de nos lu maxim
nobil, lu maxim divin: li prudentie.
____

// XXX NOTE: ci esset li marca original de págine -12-

// Cronica {{{2
=== Cronica

// Svedia {{{3
==== Svedia

Nor coidealist Sr. Albert Haldin, apotecario, in Erkilstuna, un del
unesim benefatores de nor movement, ha sponsat Senioretta Alice Jansson.
Nor cordial gratulationes e calid desiras de felicitá.

Li Vindeln, revúe de un populari unversitá in Svedia, nro 4, 1933,
contene un long articul «Hjelpsproksfrogan» (li question del lingue
auxiliari). Li autor es sr Cand. Phil. Carl Segerståhl, quel recentmen
adheret a Occidental e ja in verne 1933 ductet studie-circules in nor
lingue. Inter altricos noi cita in li articul: in Esperanto e Ido «omni
substantives fini per -o, omni adjectives per -a e li max mult adverbies
per -e. Ti qui es lingualmen ínexperientiat incontra ínnecessi
desfacilitás. Un simil desfacilitá -- trovabil in un e altri national
lingue, p. ex. Dan e German -- es li postulation que li substantives
deve esser scrit per majuscules. Li instructores del matrin lingue in
li resp. landes posse atestar quam desfacil it es far li eleves aprender
ti cose. De mult
lateres -- ne minim del laboreros -- on hotémpor postula un reform in
ti respect. Recentmen on ha fat fort ataccas contra ti etiquettes in
Dania.» Li articul, quel nu es editet quam apart brochura del Sved
Occidental Federation, accentua li grand avantages de Occidental e fini per mult
specimenes de vocabules e textus.

E{dot} Berggren.

// Svissia {{{3
==== Svissia

Li organ sviss del stenografistes Aimé Paris (Biel) publicat spontanimen
in su numeró de novembre 1933 un long articul pri Occidental. Li
redactor fini per li conclusion:

____
Li
structura del lingue «Occidental» fa de it certimen li maxim
harmoniosi del lingues international pri queles noi audit parlar til
hodie e su studie ne deve indiger interesse.

On save que Occidental ha esset adaptat til nu a 5 sistemas de
stenografie, ma ne ja al importantissim systema Aimé Paris. Esque
forsan un practicant de ti sistema vell interprender li adaptation?
____

Li revúe international Art et Dessin, aparient in 3 lingues, ha publicat
in su ultim numeró un anuncie directimen in Occidental por informar li
publicum pri li existentie del famosi Bussol del colores creat de Sr.
Major Henri Tanner de Bern, comiteano del Sviss Ass. por Occidental.

Nie wieder Krieg, un revue pacifistic aparient in Zurich (Svissia), in
su numeró de octobre 1933 publica un articul simpatic in favore de Occidental
e invita su letores demandar informationes concernent nor movement al
Secretariatu de Chapelle.

// Anglia {{{3
==== Anglia

Du lettres de Sr. Beer pri Occidental va esser includet in Vital Sayings of
the year 1933, Shaw, London, 12 s 6 d (Vital Pronunciamentes del Annu
1933).

Sr. Eric Biddle scri nos:

// XXX NOTE: li marca original de págine -13- esset in li sequent
// paragraf:

In julí 1932, yo recivet un lettre de nor hodial activissim secretario
Sr. S. W. Beer. Il demandat me esque yo havet ancor interesse por
Occidental (nam yo hat ocupat
me pri ti lingue quelc annus antey). Yo esset tre sceptic pri li
possibilitá instaurar un movement in Anglia e respondet dubitosimen.
Tamen, nor amico esset persistent e in li fine yo promesset auxiliar le
per li printation de su circulares e folies propagatori.

Li entusiasme de Sr. Beer e un visita de Sr. Moore victet mi
índiferentie e yo comensat li publication de un Bulletin (Interlanguage
News).

Desde tande ha passat un annu. Li fide de Sres Moore e Beer ha esset
justificat e hodie noi have ci in Anglia un vivent movement quel cresce
constantmen. Li publicum, mersí al mult articules in divers gazettes
comensa saver que Occidental existe.

Resta mult a far. Maxim urgent es li publication de vocabularium. To va
esser interprendet durant li hiverne e it va aparir, quam li Radicarium,
in liverationes, queles va contener chascun 8 págines e circa 200
vocabules. Li custa va esser tre bass e li vendition va aportar un util
profit a nor Association.

Eric Biddle.

// Austria {{{3
==== Austria

Li celebri Hoerbiger-lnstitute de Wien (Austria) publica desde octobre
de ho-annu un revúe scientic in german con resumas in lingue
international Occidental. On save que li scientist austrian Hoerbiger,
morit ante du annus, es li autor de un Cosmologie explicant li formation
del universe. Li nov revúe es consacrat al problemas de fisica, de
geologie, de meteorologie. Nor letores posse demandar specimenes a
Hoerbiger- Institut, Ehamgasse, 40, Wien XI, Austria.

Auxilie per Occidental.

Senioretta Lisl Heger, occidentalista in Wien, ha recivet excellent
auxilies de seniorettas Guilbert e Colas de Francia por su dissertation
de doctoratu in national psicologie del infantes, expresset in li
scolari articules (temas, obligas) de ti ci.

Ella mersia cordialmen su francés coidealistes.

Un coidealist de Herne Hill, Australia, desira aprender li croatian
lingue. Esque un de nor letores savent ti lingue posse dar consilias e
indicar libres in anglés por su studie. Ples responder al redaction de
Cosmoglotta.

Sr. Eugen Moess, de Wien, informa nos que li articul «Autoritás e
progress» publicat in Cosmoglotta no 90 ne esset traductet in Occidental de
le, ma de Sr. Alois Deminger, ingeniero.

Per li sam ocasion, li redaction de Cosmoglotta prega li traductores de altri
articules, trovat in li porta-folies del manuscrites, benevoler
anunciar se. Ti articules va apariv in Cosmoglotta ne signat til quande noi va
conosser li traductor.

Sparwirtschaft (rational economie), numeró 7/8, julí-august 1933,
critica sur págin 240 li ovre «Occidental, die Weltsprache» de E. Pigal
etc. Ti critica es remarcabil pro du causes, in prim pro que ti revúe es
editet del «Hauptverband der Industrie Osterreichs» (= general
association del industrie de Austria) e pro que it es li organ de
publication del «Osterreichischer Normenausschuss» (austrian comité
por normes), e in secund pro que on comisset Ing. E. Wüster, li autor
del max grand lexico Esperanto-german, far ti critica. To es un signe,
quant importantie li ductores de ti grand association atribue a
Occidental. Senior W. contraposi li natural derivates de Occidental
barbero, electrico, fisico, director (dirigente), bibliotecario al
artificial derivates barbisto, elektristo, fizikisto, direktisto,
bibliotekisto de Esperanto, e accentua li
naturalitá de Occidental per alegation del corespondent vocabules
in anglesi, german, russ e francesi. Il
constata in fin: «Li rational lingues (D. Plansprachen) del tip de
Occidental have li avantage, que conossores del westeuropan lingues
posse leer les presc sin grammatical conossenties. Occidental have in
contrast al altri representantes de su gruppe li grand merite har
inregistrat su derivates in un sistema relativmen regulari. Li present
libre es un unesim introduction. Su 5 autores (2 de ili es austrianes)
ha fat un labore solid e complacent.» In ti ocasion mey
esser rectificat, que mem 3 del autores es
austrianes, nam anc senior E. Graber es tal.
Jil.

// XXX NOTE: ci esset li marca original de págine -14-

// Francia {{{3
==== Francia

Li revúe Interlanguages de Paris publica successivmen li portretes de
Sr. Pášma,
president del Occidental-Academie, de Sr. Dr Nidecker, president del
«Sviss Association por Occidental» e de Sr. Joseph Gär, de München,
autor del Dictionarium German-Occidental. Li sam revúe publicat
articules scrit de R. Berger e K. Janotta por li defense de Occidental.

Educateur prolétarien de Francia, in su numeró de julí 1933 exposi li
argumentes de un Esperantist, sr. Bourguignon contra Occidental e li
defense presentat con grand competentie de nor coidealist sr. Poujet.

In summa, sr. B. reprochat a Occidental esser un lingue del capitalistes
contra
que Esperanto es li lingue del revolutionarios russ (!). A ti
extraordinari afirmation, sr. P. respondet que sr. de Wahl nequant fat
politica e que Occidental ne es plu capitalistic quam Esperanto. Un
medie linguistic de intercomprension ne es plu li apanage de un partise
quam de un altri. Occidental have hodie anc partisanes che li
Bolchevistes.

Sr. B. alegat que sempre plu li paroles russ e asiatic va penetrar in
Esperanto. A quo sr. P. responde que to ne demonstra que Esperanto es
plu apti reciver e assimilar ti paroles quam Occidental!

(Red.: Noi adjunte que in contrari Esperanto es minu apti quam
Occidental assimilar ti paroles russ o asiatic. In Occidental, por exemple, li
paroles vodka, knut, tundra, czar, té, cangurú, pagoda, divan, shah,
nirvana, bayadera, etc., es assimilat sin mutilation. In Esperanto, pro que
li etiquette -o es obligatori, on deve desfigurar les a vodko, knuto,
tundro, caro, teo, canguro, pagodo, divano, saho, nirvano, bajadero,
etc.)

Naturalmen sr. B. ne obliviat objecter que Occidental es tro occidental
e que un
lingue auxiliari bon por li russes deve esser de preferentie artificial!
Ma sr. P. havet su response tot pret. Por refutar ti argument tant
amat del Esperantistes, il citat li opinion del revúe esperantistic russ
self NOVA ETAPO quel scri (p. 23, 1933) -- in Esperanto -- «La
komuneŭropa teknika terminologio fariĝas aŭ almenaŭ komencas fariĝi
tutmonda. La kulturaj lingvoj de Azio alprenas ĝin pli kaj pli. La
grek-latina terminologio, pro tio, ke Eŭropo iras antaŭ ĉiuj laŭ la vojo
de teknika progreso, venkas ĉiujn siajn konkurentojn.»

Do, li russ Esperantistes self proclama que la greco-latin terminologie
es adoptet
sempre plu del Asianes e que it victe omni su concurrentes.

E ti terminologie es conservat completmen in Occidental, durant que it
es mutilat
in Esperanto-Ido. Quel plu bell garanti de success on desira por
Occidental in
Oriente?

Li Chasseur Français, revúe editet in St. Etienne (Loire) publica in su
numeró de octobre 1933 un articul pri Esperanto. Pos har amarimen
criticat li resistentie del
publicum contra Esperanto (ma esque li sistema presentat ne es culpabil
de ti resistentie li autor del articul, sr. Georges Avril alega que quar
celebritás ha «reconosset, post objectiv exámine, que Esperanto aporta
un solution complet, logic e elegant del problema del lingue
international».

Inter ti quar, queles in facte, ha aprobat precipue li idé de un lingue
international
simbolisat per Esperanto, sr. Avril cita li celebri linguist francés
Meillet. Ti assertion es contradit de sr. Meillet self quel ha declarat
textualmen (noi have su declaration scrit sub li ocules) -- in francés
—:

____
L'Espéranto a de grands mérites, mais son succès actuel est fâcheux,
en un sens, car s'il est définitif, ce sera le succès d'une solution
assez défectueuse.
____

To es clar. Exactmen quo nor pense. Sr. Meillet ha explicat in altri
locos pro quo
Esperanto es defectosi.

// XXX NOTE: ci esset li marca original de págine -15-

(Image)

// Mundo-hem {{{2
=== Mundo-hem

In Alberiz proxim Luck (Bohemia)…
es un etablissement por li education natural del yunes. Musica, balneas,
theatre, alt-frequentie-radiator con helium-sole supervigilat de un
medico, null comfort manca a ti hem modern.

Li interlinguistes qui vole passar agreabil vacanties o reposar se deve
far un sejorn in Alberitz. Ili va trovar ta li occasion perfectionar se
in… Occidental.

Li director de li Mundo-hem es Senior Pastre Helmut MILNER, nor
colaborator.

On save que Sr. Milner es li autor del conosset lingue international
Cosmar, pri quel Cosmoglotta parlat plur vezes. Post har studiat li
labores de E. de Wahl, Sr. Milner abandonat su sistema, malgré li
custosi sacrificies fat por propagar it, e in 1930 il adheret con
entusiasme a Occidental.

****

Noi fa memorar que li abonnantes a Cosmoglotta in 1934, qui paya lor
abonnament ante li 1 januar, recive gratuitmen un del tomes del
colection Ovre. Ples indicar sur li mandate li nró del tome selectet
secun li catalog del covriment de Cosmoglotta.

****

// XXX NOTE: ci esset li marca original de págine -16-

// Cosmoglotta A 93 (1934-02) {{{1
== Cosmoglotta A 93 (1934-02)

Annu XIII  Februar 1934   NO 2 (93)

TI NUMERÓ ES DEDICAT A IDO

// Idistes! un altri son de cloche! {{{2
=== Idistes! un altri son de cloche!

Til hodie, Idistes, on ha presentat vos Occidental unilateralmen. Vu
conosse nor idés precipue per li revúes Idistic, per li criticas de vor
autores, per L. Beaufront, Noetzli, Ahlberg, etc., qui naturalmen videt
li nov conception tra lor old deformation mecanistic.

In omni solution it existe argumentes por o contra. Por posser judicar
objectivmen on deve audir li du cloches. Ma til hodie, Idistes, ne un
sol de vor revúes ha exposit vos objectivmen li valore del solution
proposit de E. de Wahl; ili ha monstrat vos solmen quelc objectiones de
detallies, ma li fundament self, li principies del lingue, on ha lassat
vos ignorar.

To esset ínevitabil! Null redactor posset monstrar ti principies sin
esser blamat del conservatores e editores, sin perdir su abonnates. Save
vu que ancian e activ Idistes, mem presidentes de Ido-congresses, de
Ido-Societés, es nu entusiast propagatores de Occidental. Presc li demí del
Idistes ha adheret a Occidental. Crede vu que to ha esset possibil si li
sistema ne presentat avantages mult plu important quam li quelc
objectiones de detallies quel li Ido-revúes repeti sempre?

In realitá, li valore del solution naturalistic es mult plu grand quam
on fat creder vos. Si vu ama li veritá, vu deve conosser nor argumentes.
Exposir li principies de Occidental ne es possibil in quelc articules,
nam li problema del lingue international es complex.

Noi conosse vor objectiones contra nor sistema (nam presc omni
Occidentalistes ha esset idistes) ma vu ne conosse nor argumentes. Un
concordie es ínpossibil si vu es informat unilateralmen. Noi do demanda
vos studiar Cosmoglotta durant ad-minim un annu. Noi anc recomanda vos
studiar li brochura «Ido o Occidental» quel es inviat gratuitmen a
omni Idist quel abonna Cosmoglotta por un annu, e quel es composit del
sequent capitules:

// XXX NOTE: li marca original de págine -17- esset in li sequent
// paragraf:

Doc. N^o^ 32 Li lingue international e li logica. -- N^o^ 45 Li líttere K
in li lingue
international. -- N^o^ 51 Quelc radicas de Occidental explicat. -- N^o^ 56
Un justificat
critica de sr. Meillet. -- N^o^ 58 Lettre a un Idist. -- N^o^ 61 U noi
expecta li Idistes. -- N^o^ 63 Li derivates a evitar. -- N^o^ 64 Un
parol instructiv. -- N^o^ 65 Qualmen Occidental es plu complicat quam Ido!
-- N^o^ 66 Un erra pri li infinitive de Occidental. -- N^o^ 67 Pro quo li
líttere c have 2 pronunciationes in Occidental. -- N^o^ 71 Li obligatori
finales in Esperanto-Ido. -- N^o^ 72 Li simetrie in li lingue
international. -- N^o^ 79 Tabelle sinoptic del revúes interlinguistic.
-- N^o^ 82 Li sufixes de action in Occidental. -- N^o^ 84 Li ínfelici nomine
de Ido. -- N^o^ 88 Qualmen li Idistes informa li yunes. -- N^o^ 89
Ancor li duplic consonantes. -- N^o^ 91 Li antagonisme inter regularitá e
naturalitá. -- N^o^ 93 Ancor li nómine de Ido. -- N^o^ 95 Li regularitá
del vocabularium international. -- N^o^ 97 Li vin-beres es tro verd. --
N^o^ 102 Li contractiones grammatical. -- N^o^ 106
Li finale -ac in Ido. -- N^o^ 107 Li principie de monosemie. -- N^o^ 112
Li inutilitá del sufixe -ig. -- N^o^ 113 Li situation del lingue in 1908.
-- N^o^ 118 Noi es contra. --
N^o^ 119 Lettre a un Idist, concernent li logica. -- N^o^ 128 Julius Lott.
-- N^o^ 132 Li
restrictiones mental de sr. de Beaufront. -- N^o^ 133 Altruisme
interlinguistic.

Un grand parte del Idistes desira naturalisar Ido, ili vole corecter li
fals departe de 1907, li regretabil base artificial de Esperanto.
Eminent Idistes proposi inter altres:

1. Suppression del obligatori finales -o e -a.

2. Plurale per -s, quel es li maxim international.

3. Suppression del finales verbal artificial -as, -is, -os.

4. Adverbies per -mente o -men.

5. Articul per li; la essente repugnant avan masculines.

6. Suppression del sufixes artificial heredat de Esperanto.

7. Introduction del sufixe completmen international -ion.

8. Suppression del nómine Ido, quel noce li propaganda e causa mocas.

Nu! omni ti ameliorationes es includet in Occidental. On posse dir que
Occidental representa li quintessentie del ameliorationes desirat in
Ido.

Noi ne pretende que Occidental es perfect, ma noi save que si li
practica monstra li necessitá de correctiones, ti correctiones ne va
esser impedit per li corsete íntolerabil del obligatori finales -a, -o,
-e. In Esperanto-Ido, ti ameliorationes ne es possibil sin abandonar li
principies self del lingue. Che li Idistes, malgré 10 annus de
discussiones, li progressistes ne posset obtener li minim reforma de lor
lingue pro que un sol change vell esser li comensa del
fine.

// Li tragic aventura de du interlinguistes {{{2
=== Li tragic aventura de du interlinguistes

Desde li guerre mundal, li du maxim important organes del Idistes ha
esset Mondo redactet de Per Ahlberg de Stockholm e Ido redactet de A.
Noetzli de Zürich. Ambi revúes ne plu existe hodie; lor desaparition
marca li fine de du activitás paralel de quel li tragic fate deve servir
nos quam lecion.

Durant 12-15 annus null homes ha expenset plu mult energie, moné e
patientie por far triumfar Ido quam sres Ahlberg e Noetzli. Li
subsignate, qui esset lor colaborator, posse atestar que lor ardore e
lor devotion esset ínsuperabil, tam plu meritosi que li scientistes qui
lansat Ido ne ocupat se pri su diffusion.

Regrettabilmen che ti pioneros mancat li conossenties linguistic. Ili
hat adheret a Ido pro que, quam sovent li non-intelectuales (sr. Ahlberg
esset policiero e sr. Noetzli tren-conductor) ili besonat li autoritá
oficial del scientistes; e li sol titul «linguo di la delegitaro» dat
les li necessi securitá scientic! Por ili, sr. de Wahl ne posset esser
rect pro que il ne esset un scientist sat famosi!

On comprende do lor desestima por Occidental e lor astonament indignat quande
ancian conosset propagatores de Ido e mem presidente de national
societés adheret a Occidental. Por ili to esset un fenomen íncomprensibil, un
manovre… esperantic! E naturalmen ili comensat ataccar Occidental
publicante que su autor ne save parlar it!!! que it es impossibil a
aprender. In curt, omni idiotic argumentes esset bon. E li
protestationes de lor ex-amicos eat in li paper-corb! To ne impedit que
Occidental continuat progresser. Li du
revúes perdit li abonnates, qui eat a
Cosmoglotta. Sr. Noetzli plenat li ultim numerós de su «Ido» per li
qualificationes de «linguacho» adressat a Occidental, poy cessat omni
activitá interlinguistic. Il ne volet adaptar se al nov conception del
lingue international e preferet retraer se definitivmen in li silentie.
Trist fine!

Sr. Ahlberg polemisat acrimen contra E. de Wahl e pensat salvar li
situation per instigar li linguist (sempre ti santi exagerat respect
del non-educat por li scientistes!) Jespersen al creation de un lingue
basat sur li scientic linguistica! Talmen nascet Novial. Ahlberg
comensat propaganda por Novial; ma abandonat del Idistes, e
contrabattet del partisanes de Occidental, qui ne havet pena monstrar li
ínnaturalitás e debilitás de Novial, sin adeptes, sr. Ahlberg e
Jespersen ne plu posset far apparir «Mondo». Hodie on ne plu audi
parlar pri Novial quel sembla esser abandonat mem de su
propri
autor, do mort-nascet.

Con plu grand conossenties linguistic, o ad-minim un poc de instinct
linguistic, ti du grand pioneros ne vell har perdit se in un mis-via u
ili trovat un poc gloriosi fine.

[.author]
R{dot} Bg.

// XXX NOTE: ci esset li marca original de págine -18-

// Sufixes con simil signification {{{2
=== Sufixes con simil signification

In su articul in Progreso No 93 sr. Matejka asserte que li divers
sufixes de Occidental con simil signification deve desconcentrar li
usator, e que li usation de tal sufix, quel plese le, ne es possibil,
proque solmen un de ili posse esser bon e rect, i.e. natural, e poy il
aducte un serie de fals derivat paroles, por demonstrar per ili su
tese.

// XXX FIXME: «Pg. amizade; Pg. cebolal, S. Pr. amiguatge cebollar»:

Li idé que solmen un sufix posse esser li rect in chascun casu proque
solmen un es
natural es refutat per li fact que in mult casus li divers lingues usa
different sufixes, p. ex. S. juventud, Cat. jovenesa, F. jeunesse, I.
gioventà e giovinezza; I. altura, F. hauteur; I. continuo, Prov.
continuos; F. assidu, Prov. assiduos; S. amistad -- amicitá,
amicage, L. amicitia, Cat. amistança, Pg. amizade; Pg. cebolal, S. Pr.
amiguatge
cebollar; L. multitudo, Pr. molleza; F. esclavage, S. esclavitud, A.
slavery e in Cat. ambi: esclavitut e esclavatge.

Ti poc exemplares mey suficer in ti curt articul.

// XXX NOTE: Duplic negation :( «ne existe necú»:

Nu li jolli baroc paroles format «just secun li leyes de derivation in
Occidental» quam asserte sr. M. Unesimmen existe paroles absolutmen
international til japanés. A null hom, forsan exceptet a un idist, vell
venir li idé dir capitalario vice capitalist, o
proletarité vice proletariatu. Ma mem un tal parol vell esser plu
comprensibil quam li Ido-form proletariaro quel ne solmen ne existe in
ni un lingue, ma mem ne vell posser exister secun li existent leges,
proque li Ido-sufixe -aro ne existe necú, durant que omni suffixes de
Occidental es realitás… e possede li rect sense existent in li
natural lingues. Sr. M. va responder que -aro es adaptat L. -arium. quel
have un sense collectiv. Ma to es un erra. -arium have solmen li sense
de un artificial scientific collection: herbarium, aquarium,
vocabularium, etc. etc.! e to es altricos!

Quel normal hom va derivar del radica _paroc_ (quel significa ja
li person un
parol parocario quel vell dever significar li sam person! Si ja derivar
li nómin e un person, on vell dever far to del parol parocia e derivar
parociario! Ma qui va far tal acrobateries? Militariatu es fals. Yo ne
posse bon preciser quo significa li Ido-parol militisteso per quel sr.
M{dot} traducte ti neexistent parol. Esque militarisme o D. Militärstand o
Soldalentum o kriegerischen Geist.

On do vide ci li precision del «logikala, logikoza, logika, segunlogika
linguo Ido».

Ma sr. M. trova que por Ido it es absolut índiferent quel de ti 4 formes
on usa, ma a Occidental it deve esser despermisset usar ti o altri sufix
con simil signification, p. e. povritá e povresse, etc.!!

-ificar es un sufix purmen scientific, do «povrificar» vell significar
li artificial metodic action per quel on fa povri un population.
Capillalia ne significa Ido-hararo, F. chevelure, ni anc un collection
de capilles (quo vell suggester li Ido-sufix) ma un desordinat amasse de
capilles (p. ex. cadet ex un matrasse).

// XXX FIXED: «-alu» -> «-atu»:

// XXX FIXME: Confirmar punctuation in "Quo vell significar
// «mortantie» in Occidental «mortar»":

Li signification del Occidental sufixes -eríe, -ie, -atu, -antie, -ore sr. M.
visibilmen ne ha bon comprendet proque su compositiones afabileríe,
clarie, mortantie, etc. es purmen fals composit. Quo vell significar
«mortantie» in Occidental «mortar» -- D. töten, F. tuer,
A{dot} to kill, do «mortantie» vell dever significar li statu constant de un
hom mortant alquem! Un absurd. Sr. M. probabilmen ha volet dir
morientie del verb morir F. mourir, D. sterben, A. to die, ma anc ti
parol ne vell significar li idé del «morte» ma li statu del morient, e
to es altricos.

// XXX NOTE: li marca original de págine -19- esset in li sequet
// paragraf:

Ma paroles quam «monoculon, comensation, morsion» naturalmen on vell
posser formar,
e forsan in cert combination ili vell esser bon por preciser un special
signification. Ma in general li combatte de sr. M contra tal parol have
quam base un fals idé pri Occidental, it es que omni paroles, anc
noviformationes, deve esser natural, i. e. ja exister in un del poc
grand romanic lingues queles ha supervivet li grand lucta pri vive
durant li latin témpor. In li creation de Occidental yo havet un mult
plus humil scope, a saver: conservar li ja international paroles in lor
natural form e ne barbarisar les. Ma to naturalmen in null maniere
concerne li fortie del propri parol-creation secun li inmanent leges del
lingue self, to sam quo noi vide in li exuberant particulari vive del
richissim romanic, slavic e germanic lingues queles forma
constantmen nov formes con nov significationes, e chascun del parent
idiomas ye su propri fasson e gust. Ti sam autonomie Occidental postula
anc por su propri noviformationes, ma ne li jure defigurar antiqui
commun possedage
del europan popules, quel ínlegalmen ha usurpat por se Esperanto, Ido e li
altri «mund-lingues».

Adplu li majorité del sufixes con lor preciset signification totmen ne
existe in Occidental por instigar chascun hom del strad composir nov
paroles por general usu, ma por posser comprender li sense del paroles
composit queles es usat in nor standart-ovres e poy secuer li bon
exemples de nor lingue-artistes.

[.author]
E{dot} de Wahl

// -Atu, -itá, -ité, -esse, -ie, -eríe {{{2
=== -Atu, -itá, -ité, -esse, -ie, -eríe

Malgré li sovent explication de ti divers sufixes, li idistes sempre
critica ti richesse, assertente que lor unic sufix -eso sufice por omni
besones. Li sol du sufixes tre proxim in lor sense es -itá e -esse, e ci
li usation es minu líber, ma preferibil li unesim, durant que li ultim
es reservat sive por nuanciar li sense, o expresser un tre pregnant
qualitá.

Por ex. yunesse significa ne li qualitá esser yun ma li statu, témpor,
etá, e to es altricos!

Richesse ne es li qualitá esser rich, ma li possedage.

It es significativ que omni lingues ci usa un altri sufix quam ti quel
expresse un
qualitá. In ti romanic lingues -essa, eza, D. Reichlum ne Reichheit, Sv.
rikedom ne rikhet, Holl. rijkdom, R. bohatsloo ne bohatosl, Tch.
bohalstvi, etc.

Esque al idistes nequande ha venit in mente li question pro quo ci un
tal comun
refutation del ordinari sufix de qualitá? Ma Couturat taxat omni
national lingues quam ínlogic! In fact ili es mult plu fin in lor
psicologic distintiones quam C.
pensat.

Li finale -ie es destinat por abstractes de general signification,
specialmen usat in grec paroles, e in derivationes del participie in
-nt.

On do ne va dir clarie ma claritá, ne liberie ma libertá, proque ci
clarmen es visibil li qualitá esser clar, esser líber.

// XXX TODO: 2020-08-23: Consultar pri li original «groñeríe»,
// changeat a «groneríe» del transscritor. Li accentus del exemples
// con -eríe esset mettet in ti edition.
//
// http://anno.onb.ac.at/cgi-content/anno-plus?aid=e0g&datum=1934&page=27&size=26

Afabileríe es fals derivat, proque ci es clarmen parlat pri li qualitá
esser affabil, do afabilitá. Li suffix -eríe significa un maniere de
acter: bigotteríe, coquetteríe, groneríe,
pruderíe, tricheríe, crieríe, diaboleríe, asineríe, etc. Li sam sufix in
german -ei, -erei es sammen tre sovent usat in li sam sense:
Schufterei, Lauferei, Lumperei, Teufelei, Eselei, Schweinerei, etc.
Qualmen on ne posse distinter inter un qualitá e un activitá, es por me
un enigma!!

Ma ancor minu comprensibil es li confusion inter li suffix -atu e -itá.

-atu nequande e necú significa un qualitá! It significa un social
institution, sanctionat tradition, per lege, p. ex. califatu, papatu,
consulatu, directoratu, matriarchatu, celibatu, concubinatu, episcopatu,
prioratu, majoratu, e in sense derivat, li circul de activitá in
témpor e spacie. To es vermen altricos quam un qualitá.

Li unic sufix -eso in Ido por omni ti different notiones es pur
pauperisme e in omni casu contradi al multlaudat precision in Ido.

[.author]
E{dot} de Wahl

// Lettre de un bulgar {{{2
=== Lettre de un bulgar

Pos plur-annual studie de Occidental, yo definitivmen abandona Ido e
adhere a

Occidental pro que ti sistema es un marvelosi compilation del
interlinguistica modern. It es li lingue quel aperte li porta al cultura
modern.

Yo esset un fervent Idist e yo credet que li principies de Ido e su
logica esset qualitás queles ne posse haver altri sistemas. E sub ti
influentie yo videt in Occidental un ortografie complicat, quel ne es
conform al modern vive. Ma hodie yo deve corecter mi erra per mi
adhesion al Occidental.

Yo es slavo, ma malgré que yo parla un lingue non-romanic, yo posse dir
que
Occidental es plu conform a mi lingue bulgar quam li altri systemas de
lingue international.

Octobre 1933.

[.author]
Petro V. Dimitriev, Pleven (Bulgaria).

// XXX NOTE: ci esset li marca original de págine -20-

// Otto Jespersen e Edgar de Wahl {{{2
=== Otto Jespersen e Edgar de Wahl

Inter li autores de lingues international, li maxim prominent e maxim
discusset in li ultim deci annus es certmen Sres. Jespersen e de Wahl.
It va esser interessant examinar quo li Interlinguistica debe a ambi e
quel de ili ha max influentiat li altre.

// Quo li Idistes debe a O. Jespersen {{{3
==== Quo li Idistes debe a O. Jespersen

In un articul publicat por honorar Sr. Jespersen, in su 60im.
anniversarie (Ofical Buletino Sept.-Oct. 1930) Sr. S. Auerbach de
Frankfurt resuma qualmen li grand linguist auxiliat Ido: «Si noi
folietta, il di, li unesim tomes de Progreso, noi vide que Sr. Jespersen
ne contentat se per indicar li grand lingual principies, ma que il anc
ne desdignat colaborar concernent li detallies; noi, Idistes, debe a
Jespersen li remplazzation de sed per ma e li preposition an por
mentionar du exemples.»

Sin voler diminuer li grand merites de Sr. Jespersen, noi va monstrar
que, studiante li documentes del epoca, in realitá, on convicte se que
de Wahl ha sempre plu bon presentit li max
bon lingue international quam Jespersen self. Ne de Wahl ha sequet li
idés de Jespersen, ma lu contrari es ver!

In facte, on ne posse negar li grand appoy quel Sr. Jespersen ha dat a
Ido. Durant 20 annus li grand linguist danés ha servit quam scude al
Idistes; sempre ili utilisat su nómine in lor propaganda, ma ti
apoy… esset precipue moral, plu quam
linguistic.

Si noi folietta li tomes de «Progreso» on constata in realitá que li
colaboration de Sr. Jespersen al perfectionament de Ido ne ha durat
long e que il havet poc influentie efectiv. Li ductores de Ido, Sres.
Couturat e de Beaufront, sempre citat e emfasat li nómine del linguist
Jespersen quam protector de Ido e in sam témpore ili efortiat escartar
li radical reformes proposit del sam Jespersen, til quande ti-ci
demissionat quam president del Ido-Academie e cessat collaborar a
«Progreso».

// Li principie del maxim grand internationalitá {{{3
==== Li principie del maxim grand internationalitá

Sin dúbita, li consilies de Sr. Jespersen che li comité del Delegation
in 1907 ha esset decisiv. On conosse su principie quel ha servit quam
base por li labores del Comité: Li maxim bon lingue international es ti
quel es maxim facil por li maxim grand númere de homes. Ma on ne deve
obliviar que ti principie ja in ti epoca esset generalmen adoptet. Mem
ja in 1896 ti principie del maximum de internationalitá esset li idé
comun al colaboratores del revúe Linguist, inter queles trovat se E. de
Wahl e Lott (Vide: Couturat, Histoire de la
langue universelle, p. 469).

// Li ínnatural derivation de Ido {{{3
==== Li ínnatural derivation de Ido

On save que in 1907, li unesim projecte de Ido esset perlaborat de Sres.
Couturat e de Beaufront; it includet li famosi sistema ultra-logic de
derivation proposit de Couturat, quel ha constituet li maxim dangerosi
arm in li manus del adversarios del lingue.

// XXX TODO: Confirmar li cite-signes mettet:

Ma Sr. Jespersen nequande fat un objection contra ti invasion nociv del
logica in li dominia del lingue. Noi leet completmen li corespondentie
de Jespersen a Couturat durant li 7 annus (de
1907 til li morte de Couturat in 1914): Nequande Sr.
Jespersen ha objectet: «Vor systema de
derivation ne es conform al leges natural…, on ne posse obligar li
homes dir: “martelagar, urinifar, adresizar”, etc., quande ili es
acustomat dir “martelar, urinar, adressar”, etc.»! In contrari, Sr.
Jespersen aprobat sempre ti sistema contrari al psicologie, e in un
prospecte de propaganda, il asserte que «concernent li derivation,
Couturat ha tre bon monstrat li via a sequer»!!

Ti opinion ne esset ti de E. de Wahl, qui ha sempre, desde li aparition
de Ido, combattet ti systema hiper-logic de Couturat. It es mem
interessant constatar que li unesim qui ha publicmen monstrat li
anti-psicologic base del derivation Couturat es… E. de Wahl!

In facte, on lee in Progreso, april 1909, ti lineas adressat a Couturat:

// XXX NOTE: li marca original de págine -21- esset in li sequent
// paragraf:

____
Noi questiona: Esque Sr. Couturat va audaciar leder ti practicmen
logic custome de omni popules, que on posse derivar directmen verbes de
substantives concret, e
imposir su propri logica al munde? Esque per ti maniere on va obtener
un lingue maxim facil por li majorité? Ne solmen li romanic e germanic
lingues have tal derivation, ma anc li slav, finn, turc,
etc.
____

E pos har citat mult exemples, Sr. de Wahl conclude:

____
Si Sr. Couturat vole definir omni relationes per sufixes, tande il va
dever haver ínfinit númeres de sufixes, e il perdi li fort expressivitá
del immediat derivation, e solmen il capricie sur li reversibilitá, e li
sol substantivic finale o.
____

Nequi apoyat ti objectiones de de Wahl in Progreso, ne mem Sr. Jespersen!
Ma 20 annus plu tard, pos long e íncessant criticas de E. de Wahl (in
Kosmoglott precipue) li evidentie apparet tro convictiv. Sr. Jespersen
in su torn monstra in 1928 (An international language, p. 129) li
ínutilitá del rigid sistema de Ido:

____
… he (Couturat) also restricted the field of «immediate
derivation» by several rules. But he did not see clearly enough that
his set of endings were not numerous enough to do justice to the
infinite variety of human life and speech, and some of his formations
are cumbrous and unnatural. … In writing Ido one is constantly
confronted with the problem: am I here logically justified in using the
immediate formation, or should I use a sufix and which?
____

To es exactmen quo E. de Wahl hat objectet a Couturat 20 annus antey e
quo devet dir Sr. Jespersen ante que li enorm dictionariums de Ido esset
publicat.

// Li paroles «ma» e «an» {{{3
==== Li paroles «ma» e «an»

Concernent li «detallies» de Ido, noi deve adjunter que li sol
exemples dat de Sr. Auerbach ne es
convictiv.

Li parol _ma_ ha esset proposit realmen de Jespersen in
«Progreso» de Marte 1909 (p. 14) por remplazzar sed, ma li unesim mann
qui ha usat ti parol ma in Progreso es… de Wahl!

In li precedent annu del sam revúe (1908 p. 468) noi trova ti frase
signat de E. de Wahl:

____
Cel declaration ne es un insinuation come le noma Sr. Couturat, ma un
postulation publicar l material, quel no essi inviat a l Comité por
esser interrat in su archiv!
____

Li duesim exemple: an, ne es completmen rect. Sr. Jespersen proposit an
in prim in Progreso 1910 p. 400 por remplazzar li ye heredat de
Esperanto «in li casus u li object ne posse
expresser se sin preposition». Ma in sam témpor un altri Idisto, van
der Boom, proposit li sam an por indicar un relation plu precis: «an
la muro pendas du bela portreti», tal qual an es usat nu in
Ido.

Li parol an con li signification proposit de Jespersen esset rejectet
del Ido-Academie (decision 382). Ma strax poy Couturat reproposit li sam
parol por li altri signification de Boom (Progreso IV, p. 409), quo
esset finalmen admisset. Ergo, on posse dir que li parol idistic an ne
es debit a Sr. Jespersen, ma a van der Boom e a Couturat.

// Li prefixe des- {{{3
==== Li prefixe des-

In 1930, noi resumat li merites de E. de Wahl por li libre:
«Occidental, die Weltsprache» in un articul intitulat «Qui es li
autor de Occidental». In ti articul noi mentionat que E. de Wahl hat indicat
plur ameliorationes in Ido, e que li Idistes debi le precipue lor sufixe
des- (in vice de mal-).

Ma plu tard, noi aconosset que Sr. Jespersen in lettre privat contestat
nor afirmation, diente que des- es debit a un Idist danés B. Jönnson.
Noi es do fortiat metter li punctus sur lis i e invitar nor letores
verificar in «Progreso»:

// XXX TODO: Confirmar cite-signes de ti paragraf:

Li historie de des- es vermen interessant. Li Idistes in prim hat
conservat mal- de Esperanto e in su unesim brochura pri Ido, Sr. de
Beaufront lauda ti decision! Ja in ti moment E. de Wahl usat des- in su
lingue Auli nascet in 1906. Tamen ti prefixe es mentionat (ne proposit!)
in Progreso No 7 (1908) per ti lineas de Couturat quel recense un
revúe: «In Korespondens international» de julí 1908. Sr. Miller
remarca que li prefixe del contrarie… mal- es nullmen international e
mem rar in francés con ti sens; il proposi remplazzar it per des- «quel
es mult plu usat e con li sens just.»

In Progreso de januar p. 682, Couturat reparla pri des- e asserte que
des- «ne sembla esser plu international quam mal- por li contrarie»
(!!)

Ma li prefixe des- ha esset proposit realmen al Idistes por li unesim
vez in Progreso de april 1909 in un articul redactet de E. de Wahl.

// XXX NOTE: ci esset li marca original de págine -22-

// XXX TODO: Confirmar cite-signes:

In it, E. de Wahl monstra que li prefixe mal- prendet de Esperanto ne es
bon por li contrarie… «In li vocabularium de Beaufront-Couturat es
80 paroles con li prefixe mal-. Ex ili solmen un, malcontent, es, si ne
international, almen natural. Si on va changear mal- per des- on va
trovar inter li citat paroles 32 tot international quam desarmar,
desfortun, deshonorar, desligar, desordinar, desinfektar, etc. e mult
altres, queles ne essent just international tamen es plu natural per
des-, quam lis fat per mal-, o per altri
prefixes mis-, in-.»

A ti argumentation detalliat, Couturat replica… «Es possibil que
des- es plu opportun quam mal-, ma it ne es admissibil in omni casus
citat de Sr. de Wahl: ex. on ne posse dir des-armar plu quam
mal-armar!!»

In li sequent numerós, E. de Wahl monstra denov contra Couturat que:
«li prefixe des- va esser sempre plu bon quam mal-». (Progresso ll,
p{dot} 154).

In Progreso de junio 1909, un senior Twombly publica un nov articul por
monstrar que on deve remplazzar li prefixe mal- per des- o un-. Quar
mensus plu tard li sam revúe inserte un nov articul signat Ben Jönsson.
(Progreso ll, p. 460). Ti danés Idist do ne es li unesim propositor de
des-, quam asserte Sr. Jespersen.

Poy evenit un nov discussion general a quel participat Schneeberger,
Paul de Janko, Couturat etc. Ma solmen in 1911, li Academie de Ido
adoptet des- in vice de mal-.

Li Idistes besonat 2 annus por comprender que E. de Wahl esset just. Sr.
Jespersen self nequande parlat in favor de ti change, ma il ha
sanctionat des- in su Novial in 1928!

E desde 1911, on videt Sr. de Beaufront (qui nequant fat li proposition
por des-) sempre emfasar in omni brochurás de propaganda por Ido li
grand e evident superioritá del idic prefixe des- sur li stupid
esperantic mal-!!

// Li finale -yo {{{3
==== Li finale -yo

Un altri historie anc edificant es ti del finale -yo. Ido scrit in prim,
con li approbation de Jespersen: familyo, historyo, etc., ro un mal
regul de accentuation in Ido.

Ja in 1908 (vide Progreso I 647) E. de Wahl monstra que ti regul es mal
e que pro it on ne deve deformar li ortografie international. Couturat
comensa per contestar li conclusiones de Wahl, ma pos long discussiones
on aconosse que li professor de Reval esset rect. E in 1910 (vide
Progreso III 322) li Academie de Ido adoptet li nov regul de
accentuation con li finale -io in vice de -yo, precismen quo de Wahl hat
proposit. Pro to li Idistes scri nu: historio, familio,
etc.

// Li information pri Neutral reformed {{{3
==== Li information pri Neutral reformed

Noi deve anc rectificar un information tre important de Sr. Jespersen:
In su libre pri Novial, il asserte que li sistema de derivation de Occidental
es li continuation de Neutral e specialmen Reform-Neutral de
Rosenberger, project presentat al Delegation in
1907.

Contra ti assertion ha protestat E. de Wahl ja in Nov. 1928, explicante
que «just lu contrari es ver». Rosenberger in 1906 volet reformar su
Idiom Neutral. «Tande, scri E. de Wahl, yo recomensat mi corespondentie
con il pri li leges del derivation, etc. Rosenberger ha publicat mult
cos ex ti correspondentie in su revúe «Progress», quo clarmen monstra
que ne yo usat li sistema de Neutral e specialmen Reform-neutral; ma
invers, Sr. Rosenberger, post un plurimensual corespondentie venit
specialmen a Reval in octobre 1906 (vide Progress) por conossentar se
con mi labores, adver tande ancor long ne finit.»

Ti declaration es exactmen confirmat per li grand historian del epoca,
Couturat, qui, in su libre «Les nouvelles langues internationales»
scri (pagine 52 et 53):

____
Mais ce projet de réforme (ti de Rosenberger) ne parut pas encore
suffisant a M. Edgar de Wahl, de Reval, ancien volapükiste, ancien
Esperantiste et ancien collaborateur du Linguist. Il trouvait que la
langue internationale doit être encore «plus naturelle», plus
rapprochée des langues vivantes, c'est-à-dire des langues romanes, dont
il avait étudié la grammaire comparée. Il avait élaboré un projet de
langue que M. Rosenberger publia dans le Nn 6 de Progress. (Ci Couturat
da li resumate de ti projecte). M. Rosenberger s'est rallié aux vues de
M{dot} E. de Wahl et a envoyé à l'Akademi de L'Idiom Neutral sous forme de
Proyekt de Resolution, un projet de réforme du Neutral qui ressemble
beaucoup au proiet de Wahl.
____

// XXX NOTE: ci esset li marca original de págine -23-

Altri testimonie:

In li archives del Delegation, noi retrovat li copie de un circulare
inviat al membres del Commission permanent e in quel inter altri
Couturat di:

____
… Nous avons reçu de M. Edgar de Wahl un mémoire adressé au Comité
de la Délégation… il y résume les idées théoriques qu'il a déjà
exposées dans le journal «Progress»: nous les avons d'ailleurs
résumées dans «Les nouvelles langues internationales», et Vous savez
qu'elles ont inspiré à M. Rosenberger le projet de réforme de l'Idiom
Neutral que nous avons discuté avec le Comité.
____

To monstra que realmen li afirmationes de Sr. Jespersen pri li orígine
de Occidental es ínexact, e contradit del documentes
autentic.

// Li influentie de E. de Wahl {{{3
==== Li influentie de E. de Wahl

In 1907, quam pruva su project «Eklekta» presentat al Commission
permanent quel selectet Ido, Sr. Jespersen esset ancor partisan de un
lingue del tipe de Esperanto, con obligatori finales -o por li nómines,
-a por li adjectives, -e por li adverbies, -i por li plurale del
nómines, con li tri infinitives -ar, -ir, -or de Ido e con li tri
finales -as, -is, -os, de Esperanto.

In ti témpor, E. de Wahl esset ja un adversario de ti artificial
grammatica (vide su Auli de 1906). Sempre e sempre desde tande, il ha
combattet por: un ínobligatori finale del nómine per -e, un
ínobligatori finale del adjectives per -i, un -s por li plurale, por li
supression del 3 infinitives sinthetic de Ido, e por li suppression del
-as, -is, -os, heredat de Esperanto e anc por li supression complet del
-n del acusative.

E poy, quo evenit? Ne E. de Wahl sequet li grand linguist, ma li
linguist aprendet de E. de Wahl. In 1928, Sr. Jespersen crea Novial
quel accepta li essential supra principies de E. de Wahl (except que li
infinitives es composit de du paroles quam
anglés).

Qui esset rect: E. de Wahl o Jespersen?

// In resuma {{{3
==== In resuma

Noi have un grand respect por li qualitás moral de Sr. Jespersen, e noi
va sempre emfasar su perfect corectitá e loyalitá durant su tot vive e
specialmen durant li aferes del Delegation. Concernent su opinion
linguistic noi regretabilmen ne posse, quam Sr. Ahlberg de Stockholm,
sequer O. Jespersen con su Novial pro li unic rason que il es un grand
linguist durant que E. de Wahl es un «micri professor de fisica apen
conosset»! Li titules ne es un garanti por
nos.

Memora!: in 1907, che li Comité del Delegation esset du linguistes
maxim erudit in li munde, ili esset:

Baudoin de Courtenay e Otto Jespersen. Li unesim in ti témpore videt in
Esperanto li maxim bon solution del lingue international; li duesim
volet reformar it solmen un poc!! (vide su project Eklekta). Ambi ne
comprendet li avantages de un sistema natural e ne atentet li idés de E.
de Wahl.

// Duant annus plu tard, quel evolution! {{{3
==== Duant annus plu tard, quel evolution!

Noi retrova Baudoin de Courtenay sur li covriment de Cosmoglotta quam
«protector» de Occidental!!! E pri Sr. Jespersen il fa li demí via
vers E. de Wahl per elaborar un Novial de quel li defecte generalmen
aconosset es li restant artificialitá heredat de
Ido.

[.author]
Ric Berger

// Nota {{{3
==== Nota

// XXX NEW: Li titul «Nota» in supra esset mettet in ti edition.

Li supra articul esset communicat a Sr. Otto Jespersen quel signalat
null erra in nor critica ma respondet nos:

____
Danko pro vun kritike. Me regreta multum kel me fad durant li
Couturat-epoke, ma me ankore kreda ke Novial es in kelki punktus plu bon
kam Occidental.
____

On save que un patre es sempre un poc ciec pri li defectes de su
infantes. Li «quelc punctus» in queles Sr. Jespersen crede su Novial
superior a Occidental (it es li supression del líttere c e li derivation
ínnatural probabilmen) es li punctus quel causat li fiasco de Novial. On
posse questionar se esque it valet li pena expenser tam mult moné por
provar crear un nov movement pos Occidental (e sin successar!) solmen pro
«kelki punktus».

// XXX NOTE: ci esset li marca original de págine -24-

// Li plurale in li lingue international {{{2
=== Li plurale in li lingue international

It es exter dubita que li plurale per -s es li maxim international: quar
lingues inter li maxim expandet, anglés, francés, hispan, portugalés e
mem hollandés ha imposit it sur li 3/4 del superficie del terre. Un sol
regard sur nor planisfero monstra que li unification pri li plurale per
-s es fat ja sur 3 continentes e sur un grand parte del 2 altres (in
China e Japan es anglés familiari a omni
educate).

On posse afirmar que in null parte del grammatica quam in li plurale, li
solution es imposit con plu grand evidentie del internationalitá.

Pro quo li -s ne es adoptet in Esperanto-Ido?

(Image: Li universalitá del plurale per -s. Li landes indicat in nigri
es lis u li plurale per -s es familiari. Li regiones hachurat usa altri
plurale (per -i o per -n)).

// XXX NOTE: Li image in supra dividet li sequent paragraf:

Pro li universalitá de ti plurale, li plupart del lingues international
ne hesitat adopter it. Couturat, in 1907, monstra que ex 21 maxim
important
lingues international, 13 adoptet li plurale per -s, mem Volapük, quel
tamen ne mult cuidat pri li principie del maximal internationalitá.

On posse do astonar se que Esperanto, in 1887, preferet -j adjuntet al
-o del nómines, durant que Ido substituet a ti -o un -i.

Pro quo ti elimination del plurale maxim international per un plurale
minu international o per un plurale archaic? Si Volapük hat monstrat li
bon exemple, pro quo ne sequer it?

Li rason es evident: it esset pro li acusative. Pos un plurale per
-s, li accusative -n ne posse esser adjuntet al nómines. Do li grand
culpabil es li acusative obligatori che Esperanto e li acusative de
inversion che Ido. Sr. de Beaufront in su «Detaloza gramatiko», p.
184, ne cela que li cause «decisiv» del adoption del plurale per -i es
que un vocale sol possibilisa li «akusativo inversigala».

// XXX NOTE: ci esset li marca original de págine -25-

Li acusative es li cause del tot male. E lu maxim astonant es que li
accusative es un balast ínutil! Ne solmen it es condamnat del
linguistes (Ex. Meillet e Jespersen) pro que it es contrari al evolution
del lingues natural, ma un lingue international posse esser tam exact,
tam flexibil sin ti acusative, obligatori o solmen «inversigala».
Occidental pruva it. Esque vu posse trovar in li 11 annus de Kosmoglott
e Cosmoglotta un frase quel ne es clar malgré li absentie de accusative?
Yo defia vos trovar un sol.

On save que Occidental obtene ti clartá per adopter li duesim form del
pronomines (me, te, se, nos, vos, le, la, les) e quem. Ma to fa solmen 9
paroles international in plu a aprender. To es sin importantie in un
lingue quel usa 20-30000 paroles, e ti 9 paroles permisse supresser omni
finales del acusative… e anc permisse adopter li plurale maxim
international.   R.B.

// Occidental fa comprender nos li admirabil regularitá del vocabularium international {{{2
=== Occidental fa comprender nos li admirabil regularitá del vocabularium international

- clud-er
- in-clud-er
- con-clud-er
- ex-clud-er

Per li regul de Wahl, on deriva ancor:

- clus-ion
- in-clus-ion
- in-clus-iv
- con-clus-ion
- con-clus-iv
- ex-clus-ion
- ex-clus-iv
- ex-clus-iv-itá

//

- posi-r
- posi-t-ion
- posi-t-iv
- in-posi-r
- in-posi-t-ion
- ex-posi-r
- ex-posi-t-ion
- pro-posi-r
- pro-posi-t-ion
- pro-posi-t-or
- de-posi-r
- de-posi-t-ion
- de-posi-t-or

// Humore {{{2
=== Humore

«Per quel motive li Armenianes porta in lor standartes li image del
Ararat?», questionat un vez li turc ambassador a Chicherin, «li Ararat
ne apartene a Armenia ma a Turkia…» «Yes» subridet Chicherin,
«…ma Vu porta in Vor standarte li demí-lune… Esque forsan li lun
apartene Vos?»

// XXX NOTE: ci esset li marca original de págine -26-

// Un mal consiliator {{{2
=== Un mal consiliator

Li Idistes mey pardonar nos si noi di les quelc veritás; in li question
interlinguistic, noi pensa que on ne posse esser tro franc.

It es índubitabil que li actual critic situation del lingue
international es debit principalmen al Sr. L. de Beaufront de quel li
íncompetentie e li manca de psicologie ha esset sempre misguidant.

Pos li fiasco de Volapük, pos 1890, li lingue international trovat se
avan un situation exceptionalmen favorabil. Null sistema esset
generalmen diffuset. Do, null projecte esset in avansa e li maxim bon
posset conquestar li favore del publica ante que li plazza esset ja
occupat.

Tande du projectes esset propagat, Esperanto de Zamenhof e Mundo-lingue
de Lott; li unesim semi-artificial e incombrat de complicationes
ínutil. Zamenhof, qui esset conscient de ti defectes, sagimen proposit
ameliorar su lingue ante li stabilisation e organisat un votation in
1894 a quel participat L. de Beaufront e E. de Wahl, qui hat ambi
adheret a Esperanto li sam annu, in 1888.

L{dot} de Beaufront votat contra qualcunc amelioration; E. de Wahl, sol con
du altri votantes, votat por un complet reforma del lingue e pos li
votation abandonat Esperanto. Il opinet que it esset un grand erra
petrificar it por sempre in un form ínsuficent, e il comensat auxiliar
Lott in li perfectionament de su Mundo-lingue, quel es considerat hodie
quam li tip del lingue del futur.

Li Mundo-lingue posset successar nam li terren ne esset occupat. Lott in
facte publicat su grand libre just ante li Universal Exposition de
1900.

Regretabilmen, in Francia trovat se un mann qui lansat li
interlinguistes in un fals direction: Sr. de Beaufront, qui ne
comprendet li valore del naturalitá, falsmen opinet que li lingue
international besona absolutmen li etiquettes -o, -a, li obligatori
acusative, mem por li direction (!) etc. In su revúe «L'Esperantiste»
Sr. de Beaufront usat su tot eloquentie por imposir a un publica tro
credul li desfacilmen digestibil defectes de Esperanto e… il
regretabilmen successat!

Julius Lott, descorageat, finalmen tacet. Sovent, Sr. de Beaufront ha
laudat se pri su «salvation» de Esperanto, de 1894
a 1907, client (in francés): sans moi on
chercherait en vain l'Esperanto aujourd'hui!

Yes, ma sin il, on vell haver hodie Mundo-lingue in vice de Esperanto;
forsan 50 annus de avansa por li lingue international. It es damage que
un mal avocat venit brolliar li afere! E nu it es mult plu desfacil
reparar li situation.

In 1907, un Delegation fundat de Couturat e Leau volet selecter un
lingue international. On naturalmen pensat adopter un modern sistema
quam Idiom Neutral reformat, de Rosenberger (vide li atestation de
Jespersen). Regretabilmen, un voce preponderant esset concedet a Sr. de
Beaufront qui consiliat contentar se per un Esperanto reformat, pro que,
il dit, plu li lingue selectet va esser proxim a Esperanto e plu it va
haver chances absorpter ti lingue! Rasonament completmen fals, quam li
futur ha pruvat it!

E in sam témpor li duplicitá de Sr. de Beaufront in li Comité del
Delegation causat un tam grand indignation che li Esperantistes que li
concessiones fat a ili devenit ínutil. Con un poc de psicologie, Sr. de
B{dot} vell har previdet li resultate de su rol de «trahitor».

In ultra, li long usu del lingue, secun li principie del inertie,
impedit li Esperantistes vider li necessita reformar lor lingue. Li
culpa ha esset che L. de Beaufront self. Durant 12 annus, il hat
predicat contra qualcunc amelioration, il hat inculcat li necessitá del
acusative obligatori, del lítteres circumflexat, etc. It ha esset
impossibil remetter in bon via un tam numerosi truppe quel il self hat
mis-ductet. Li mal pastor esset victim de su propri captuore! E li
Delegation, quel devet elaborar li maxim bon solution, furnit solmen un
Esperanto demí-reformat, quel contentat ni li Esperantistes ni li altri
interlinguistes!

Li resultates ha esset tragic:

// XXX NOTE: li marca original de págine -27- esset in li sequent
// paragraf:

Li filosof francés Couturat, qui havet sincer intentiones, exhaustet su
grand talent e
expenset 200.000 frs por imposir un lingue in quel li ameliorationes es
impossibil pro su base esperantic. E malgré li intens labor de mult
devoet amicos, Ido, quel havet 1300 membres inscrit in 1913 have hodie
apen li ters de ti númere. E in plu it mem ne plu representa li qualitá
oposit al quantitá (representat de Esperanto), nam desde pluri annus
Occidental ocupa li plazza e absorpte li partisanes del progress.

To es li revancha de ti misconosset e admirabil heróe: Julius Lott, li
grand precursor del lingue international modern.

Hodie, Sr. de Beaufront continua sofisticar contra li naturalitá, contra
omni tentative de modernisation de Ido, quam, in 1894, il oposit se a un
amelioration de Esperanto. Su argumentes contra li plurale per -s, por
exemple, es risibil.

Forsan li Idistes va opiner que nor judicament es tro sever, ma tis qui
conosse bon li historie deve conceder que noi es tamen rect.

// Quo vale li decision de 1907? {{{3
==== Quo vale li decision de 1907?

Quande, in 1932, li Idistes festat li 25im anniversarie de lor lingue,
racontante li orígine «ciencala» del lingue del Delegation, yo
publicat in Cosmoglotta un articul: «li veritá pri li Delegation» por
anunciar li publication de documentes autentic pri ti afere.

It es regretabil, benque tre homan, que li Idistes colerat contra tal
publication, in vice de esser content conosser li veritá pri li orígine
de lor propri lingue. Lor revúe «Progreso» objectet insinuationes plu
o minu fantasic e on fat comprender me que ti orígine de Ido ne concerne
me e que mi deventie es rendir strax ti documentes quel yo possede. Car
amicos in Ido! Noi ne consenti con vu. Vor attitude es vermen
íncomprensibil!

In omni vor prospectes de propaganda, vu emfasa que Ido resulta del
labores scientific de un Delegation international composit de 310
societés… etc., etc. Vu sempre insiste pri li caractere public e
scientific de ti Delegation quel ha creat
Ido.

Ma quande noi vole metter li nase in ti reunion de scientistes por saver
quant seriós ha esset li discussiones e decisiones, vu responde con
indignation: «To es nor afere privat, to ne concerne vos, e si vu
publica li archives de nor Delegation, vu fa un _atako_ contra noi e
vu acte solmen pro _venjodeziro_»!!

Plazza manca nos ci por publicar li fidel relationes del historie del
Delegation, ma noi intente consacrar un numeró de Cosmoglotta in 1934 a
ti affere.

Til tande, yo deve responder a Sr. prof. Leau (un del fundatores del
Delegation) que su exposite in «Progreso» ne atinge mi principal
acusation:

Yo repeti que Ido ne ha esset selectet del Delegation, ma resulta de un
votation del Commission permanent quel esset composit solmen de Sres
Ostwald, B. de Courtenay, Jespersen, Couturat, Leau e de Beaufront. Li
du unesimes refusat votar pro que li afere ne semblat les sat clar.
Jespersen proposit mem un nov lingue Eklekta, ma tamen votat por Ido por
quel insistet Couturat; anc li tri altres. Ma du del quar votantes,
Couturat e de Beaufront, esset li autores del lingue!

Quo vale un decision fat de 4 votantes, de queles 2 es precismen li
autores non-suspectet del project anonim in votation; li 3-im Sr. Leau,
essent li intim amico de Couturat; e li quaresim, Sr. Jespersen hante
expresset su reprobation quande li anonimatu
desvelat se quelc mensus plu tard. Ti votation decisiv del quar
membres del Commission permanent es li nod
principal del affere. Yo exhorta Sr. Leau justificar it e ne plu parlar
pri li 310 societés… etc, del Delegation nam, cose apen credibil, ne
un sol de ti 310 societés ha usat Ido pos li decision de 1907!!

Ma li rest es ancor plu interessant; li tot lúmine va esser fat.

Quande on studia ti judicament de 1907, on es stupefat del misteriositá
e del rapiditá con quel on procedet. Del confession de Sr. de Beaufront
self, it resulta que on discusset li project de Ido, til tande
ínconosset, solmen 2 1/2 dies (!!!). Li sistema de derivation, quel esset
acceptet con ocul cludet, esset creat solmen 2 mensus antey!!! Edgar de
Wahl perlaborat li sui durant 30 annus ante publicar
it.

It ne es astonant que li Idistes hodie deve constatar que lor sistema
ultra-logic de derivation ne es conform al vive!

[.author]
R{dot} Bg.

// XXX NOTE: ci esset li marca original de págine -28-

// Sufixes por geografic nomines {{{2
=== Sufixes por geografic nomines

In li Ido-revúe «Progreso» sr. Matejka polemisa contra Occidental in
divers
punctus. Ci yo va analisar solmen su critica del suffixes -an e -es por
inhabitantes de landes e cités. Il di que ne existe fil guidant por
saver quel suffix usar in li singul casus, que specialmen desfacil to es
por slaves, queles usa presc sempre li sol suffix -ez (niemez, kitaiez,
etc.). Quo concerne ti ultim assertion, it ne es rect. Existe altri
suffixes, p. ex. -in (-anin): tatarin, bolgarin, slavianin, egiptianin,
anglitchanin, rimlianin, harcaginianin, moldavanin, dalchanin,
afinianin, rishanin, parishanin, severianin, uushanin, etc., adplu -ak;
poliak, slovak, prussak, bosniak, sibiriak,
etc.

Ultra to existe un grandissim númer de nómines de popules sin suffix:
sheed, grek, lalysh, serb, kirgis, lurok, mongol, pers, jevrei, arab,
malososs, etc., etc. Do anc in slavic lingues li afere ne es tam simplic
quam sr. M. vole suggester nos.

// XXX TODO: Confirmar li notation del listes de landes, e li nómine
// «Arragonia» (hispan Aragón?):

// XXX TODO: Unificar li formate del exemples in li listes de
// landes?:

On ne deve obliviar que geografic e etnografic nómines es nómines propri
e de max diferent orígine, do postular ci un absolut regularitá es un
nonsens. Li altri alternative rigid regularisation ducte a abstrus
formes, necú usat, e pro to in Occidental ínusabil, quam Francian,
Anglian, Japanan, Siaman, Chinan, Polonan, etc. Ma li cose ne es tam
caotic e desfacil quam sr. M. opine, si on intra in li spíritu del
lingue. In general landes finient in vocal deriva li inhabitantes per li
suffix -an: Africa -an, American, Bolivian, Brasilian, Corean,
Mexic(o)-an, Peru-an, Uruguay-an, Venezuel-an, Marocco-an. Landes
finient in consonant deriva per -es: Holland-es, Irland-es, Japan-es,
Siam-es, Sudan-es, etc. Ma li eufonic regules postula li evitation de
egal o simil sones. Pro to pos n on evita li sufix -an, e usa -es, p.
ex.: Albania -- Albanes, Arragonia -es, China -- Chines, Polonia
-- Polones, etc. Pos sibilantes s, j, t, e accentuat é on prefere -an:
Formosa -an, Bornéo -an, Cambodja -an, Marquésa (s) -- an, Tibet --
an.

Por cités e micri locs on prefere -es anc in nómines finient in vocal,
p{dot} ex.: Genua -- Genues, Bologna -es, etc., ma li eufonic regul es
valent anc ci: Parisan, Tunisan, etc.

Quelc tre sovent usat exceptiones ne fa desfacilitás: Francia --
Frances, Anglia -- Angles, Roma -- Roman, proque ili es quasi
internationalmen conosset.

Inter -an e -es maste anc un psicologic diferentie. -an significa
apartenentie, -es inhabitant, logiant. Do yo es Brasiliano, Americano,
etc. anc si yo logia in Europa, ma yo ne es Genueso si yo logia in
Bologna.

Céterimen yo opine que it es tre ínsignificant ca yo di p. ex.: Polon,
Polonés o Polonian. On va esser sempre comprendet. Anc in li vivent
natural lingues tal variationes existe sin far íncomoditás, p. ex. D.
Japaner e Japanese, Brasilier, Brasilianer; R. pers e persianin, est e
estonez, avstriez -- avstriak; Holl. franschmann e fransoos: S.
gallego e galiciano, etc. Do pro quo ne tolerar tal micri variationes?

// XXX TODO: pednote pri «galiciano» in supra, ínconoset in hispan.

[.author]
E{dot} de Wahl

// Remarca del redaction {{{3
==== Remarca del redaction

A ti response pri li sufixes de inhabitantes, noi deve adjunter to-ci:
Noi rejecte li criticas de sr. Matejka pro li bon e suficent motive que
Ido ne presenta un solution melior (to es un solution plu natural o plu
regulari quam Occidental!!)

Sr. M. crede har trovat un defect in li sistema de derivation de
Occidental pro que it have du derivationes possibil: -és e -an. Noi
prega le benevoler aperter li grammatica de… Ido (p. 26) u il va
constatar que regularmen, Ido deve dir Franciano, Germaniano, Rusiano,
etc. ma que per «imito dil uzado internaciona» secun li explication de
sr. de Beaufront, Ido «preferas» Franca, Germana, Rusa, etc. quel
constitue un duesim derivation, de quel li sol excusa es que it es
postulat del internationalitá!! Anc li suffixe -és es postulat del
internationalitá apu -an in Occidental!!!

Si Ido prende li jure haver du derivationes por li inhabitantes, li bon
sens postula que li Idistes mey conceder a Occidental adminim li sam
jure!

In realitá it es apen possibil obtener li complet regularitá in li
dominia special del nómines geografic, nam ta interveni, plu quam ucunc,
li necessitá del aspect international por evitar miscomprenses. To es
tant ver que Ido self devet ta abandonar su sistema rigid de finales e
adopter un finale adjectivic -ia por li nómines de landes, quande omni
altri nómines have li obligatori etiquette -o!!

[.author]
R.Bg.

// XXX NOTE: ci esset li marca original de págine -29-

// Li paroles «mann» e «apu» {{{2
=== Li paroles «mann» e «apu»

// XXX TODO: Confirmar li lítteres in fin del paragraf:

Recensente li revúe «Helvetia» li organ de Ido «Progreso» de oct.
1933, critica du paroles de Occidental. Li recensor, sr. Jules Gross ne
comprende pro quo de Wahl adoptet mann in
vice de vir, «qua posedas sat granda internacioneso e donas bona derivi:
viril, virilité en la Franca e same en la I. e S.».

Ti critica sembla nos vermen curios! Li interlinguistes del camp
Esperanto-Ido sempre reprocha a Occidental esser tro latin, e in un casu
tipic u li internationalitá permisse a Occidental adopter un radica germanic,
on trova ancor medie criticar it! Li parol mann es in sam témpor D.
Mann, A. man e Sved man. Anc it es conosset in altri lingues per
expressiones quam: watchman, gentleman, etc. Do, on have ci un casu u
un parol germanic es bon motivat in un lingue international. Pro quo ne
profitar?

Li parol latin vir ne existe in un sol lingue vivent, e tamen on vole
que it remplazza mann, quel es usat sur li tot terre. Li paroles viril e
virilitá es in revancha adoptet in Occidental pro lor total internationalitá.
Pro quo sr. Gross ne consulta li «Radicarium directiv» de E. de Wahl
ante criticar lor absentie in Occidental. Alegar li derivation es astonant che
un Idist nam in Ido it es impossibil derivar virilitá de viril, e viril
de vir, nam li sufixe -itá in Ido ne existe e li sufixe -il
significa… li instrument. In Occidental es li derivation vir, vir-il,
vir-il-ita explicat in li capitul «Sufixes ínproductiv» del Complet
grammatica de Occidental, per Janotta.

Sr. Gross anc astona se que Occidental «mutilat» li latin apud, suppressent
li ultim líttere «sen irga motivo». Per quo sr. Gross save que ne
existe «alcun motiv»? Omnicos in Occidental es motivat, e bon
motivat, tam plu que li lingue ne es un Esperanto solmen demí reformat.
Por li notion de L. apud regretabilmen it ne existe parol international.
In manca de plu bon, Occidental conserva li parol latin adaptat secun li
lege fonetic.

Quande li linguist Jespersen proposit li viceation del parol sed per ma
in Ido, il
emfasat que li d in li fine del paroles es desfacil a pronunciar por
mult popules, quel pronuncia t (set). Si ti objection esset bon contra
sed, it es anc bon contra apud!

Ad ultra, it es remarcabil que li sol lingue neo-latin quel ha conservat
li latin apud es italian, quel scri it… appo. Esque to ne es
significativ pro que Sr. Gross abomina il duplic lítteres e que ape (apo
e apa) es necessi por F. abeille (apicultura) on vide que li
parol italian ne es desirabil. Resta do li latin apud modernisat a apu,
secun li exemple de italian.

// XXX TODO: Cite-signes in «apud», etc.:

In fund apud o apus, mann o vir ne es un afere capital in un lingue
international;
ili es solmen detailes. Plu important es li conception general. Ma it es
regretabil que sr. Gross sempre judica e critica Occidental per ti micri
detailes in vice de considerar su principies, quel sol importa.

[.author]
R{dot} Bg.

// Fals accusation {{{2
=== Fals accusation

In li ultim «Progreso», sr. Gross acusa me que yo permisset me
publicar ex un
«lettre privat» su testimonie: «Nia litero k nauzeigas e nauzeigos
milioni di posibla adepti. Ol esas por me tormentilo».

Li rancune de sr. Gross contra Occidental es tal que hodie il nega omni
su testimonies in favore de it o qualifica les solmen quam «privat».
To es un curios tactica quel ha esset usat ja del Esperantistes contra
li reforma in 1907! Tamen, concernent k, nor confratre acusa me falsmen;
su testimonie ne es traet de un lettre «privat» ma de un raport quel
il inviat al secretario del Romanda Ido-Societo in 1928 por esser
comunicat al Idistes. Noi nota que sr. Gross posse haver du opiniones
contrari pri k: Un privat quel postula su suppression e un public quel
postula su conservation. On questiona se con angustie a quel specie
apartene su altri opiniones!

// Declaration {{{2
=== Declaration

On questionat me, esque yo «trahit» Ido. Yo responde:

Si yo solue un equation per un altri methode quam li usual yo ne
«trahi» li algebra.

On posse trahir un hom, li patria, un political partise e simil, ma li
teorema de Pithagoras o li lege de Gay-Lussac ne es trahibil. Lingue ne
es «sankta afero»: esque ne per lingue on menti e calumnia? Quelc
«kara amiki» save dir alquo pri to.

[.author]
A{dot} Kofman (Odessa).

// XXX NOTE: ci esset li marca original de págine -30-

// Assediat de un rinócero {{{2
=== Assediat de un rinócero

Un annu, racontat Lord Momby, yo esset in li arbustia con un amico, in
Rhodesia, e yo afirma vos que yo ne plu senti li intention retornar ta.
Li memorantie quel yo conserva de ti region pro mi aventura ne impedi
que to es un bell land. In ti parte de Africa pulula li savagi vive. To
es li paradise de chasseros benque quelc animales es ta severmen
protectet.

Ma vi mi aventura.

Pensa vu, dit Lord Momby, pensa vu que existe sur li terre un ente plu
idiot, plu ínutil quam li rinócero? Si it esset me possibil questionar
Noe pro quo il imbarcat ti animale sur su batelle, li discussion vell
esser stormosi.

Noi esset errant in li valley de Luangwa, u ti brutes abunda.

Mi amico Goldwin hat descovrit un grand nigri rinócero e noi esset
aproximant nos a it, il de un latere, e yo del altri. Noi hat convenit
tirar ambi in sam témpore, ye un signale. Yo esset ye 100 metres del
bestie quande it comensat moer li cap con ínpatientie. Goldwin fat li
signal e noi fusilat.

Li rinócero, quel esset vulnerat solmen un poc, precipitat se sur mi
amico quel, perdient omni sangue-frigore, fugit. Currente, il chocat se
contra un radica e, credente que omnicos esset finit, il atendet li mort
con resignation.

Esque li bestie ne videt le pro li arbustes detra queles il esset celat?…
Vu save que li rinócero have tre
mal ocules. Preferetmen, yo crede que li
duesim balle quel yo tirat atiget le, nam,
haltante bruscmen, li brute tornat su furore contra
me.

Yo volet tirar un triesim vez. Maledition… Mi fusil ne plu
functionat. Ante que yo hat comprendet quo evenit, li rinócero esset
detra mi talones. Yo curret ye quinant passus avan il quam nequande yo
ha fat til tande in mi tot vive.

Felicimen esset ta quelc árbores.

Yo comensat tornar in li sam plazza. Li rinócero ne have li necessi
agilitá por far brusc detornes. Yo intentet profitar de mi avantage por
verificar mi arm, ad-epolar rapidmen e tirar, ma mi fusil acrocat se in
un branche e cadet.

Yo esset caputt.

Barbotante in un morasse, exhaustet, yo successat capter un gross
branche e, elevat me per un sol colp sur li árbor. Quelc secondes plu
tard, yo vell har esser eventrat.

Li nocte invadet li planage e li lune ascendet in li ciel. Stante
ínmobil, simil a ti bronzin statues quel on vide in li zoologic
jardines, mi ínamic atendet con patientie li occasion eventrar me per su
corne. Yo ne posset comprender pro quo Goldwin ne arivat sucurser me.

Tande yo serchat li medie surtir me tot sol de ti situation. Yo
possedet, quam arm, solmen mi cultel de chasse, ma por utilisar it, it
esset necessi descender e to esset tro riscant.

// XXX NOTE: ci esset li marca original de págine -31-

Circa mi-nocte, un idé venit me. Con mi cintura e li strap de mi
lorniette, yo fixat solidmen li cultelle apert a mi dextri sapate,
talmen que li lame constituet un vertical sporn; poy excitant li
rinócero por aducter le exactimen sub yo, yo lansat a it un colp de
pede de quel yo revendica li paternitá.

Li bestie rugit horribilmen, sucussente su gross cap sanguant. Yo hat
crevat un de su malin micri ocules. To esset un bon debut, ma
ínsuficent. Felicimen, in su furore, it tentat succusser mi perchuore e,
profitant ti assaltes, yo successat lansar contra le ancor quar o quin
colpes. Chascun vez, yo verificat li soliditá de mi arm. Yo finalmen
atinget li secund ocul e li aurora marcat por mi adversario li comensa
de su nocte. Tande, it elontanat se gemiente e yo regardat le errar e
chocar se contra li árbores, con un plesur,
un plesur…

Deci minutes plu tard, yo retrovat Goldwin in li arbustia. Li povri ne
hat posset venir sucurser me pro que il havet un torsura in li ped quel
impedit le completmen moer. Yo auxiliat le retornar al
camp.

To esset mi ultim expedition, concludet Lord Momby. It ha desgustat me
por sempre chassar li grand brutes.

// Mitteilungen des Hoerbiger-Instituts {{{2
=== Mitteilungen des Hoerbiger-Instituts

Gebilderte Zweimonatsschrift mit Beiträgen zur Physik des Kosmos und der
Erde, zur Geologie und zur Meteorologie auf Grund der Welteislehre von
Hans Hoerbiger.

Schriftleilung: Mg. E. Pigal.

Omni original articules have detalliat resumates in lingue Occidental.

Bezugspreise einschliesslich Vcrsandkosten:

6 aufeinanderfolgende Hefte: öS 15.— RM 7.50 SF r. 9.20.

3 aufeinanderfolgende Hefte: öS 8.— RM 4.— SF r. 5.—

1 Probeheft (Heft 1 mit einer vollständigen, allgemein verständlichen
Einführung in die Welteislehre mit Berücksichtigung der neuen
Forschungsergebnisse: öS 3.— RM

1.50 sFr. 1.90.

Bezugszahlungen auf die Postscheckkontos der «Gesellschaft
Hoerbiger-Institut, Wien»: Wien 195.386 und Berlin
1223.52.

Gesellschaft Hoerbiger-Institut, Wien XI, Ehamgasse 40.

// XXX FIXME: Separar li sequent partes, metter titules:

Li Cronica de januar, pro marca de plazza, es retardat til li proxim
numeró.

Li abonnates austrian, pro que ili ne posse inviar moné ad extrania, es
pregat payar lor abonnament al Centrale de Occidental (adresse sur li 3im
págine del covriment).

Li precie por un annu (simplic abonnament) es öS. 6.20.

Sr. E. de Wahl prega su corespondentes adressar lor lettres a Tallinn
(Eha, 10), nam li ancian nómin Reval neplu es admisset del posta
estonian. Solmen li lettres con li nov nómin es distribuet al
destinatarios.

Discos de gramofon, con textus in Occidental prendet in Cosmoglotta, es nu in
vende che
li administration de Chapelle:

// XXX FIXME: Confirmar li precie:

- 1 disco de 2 minutes sur chascun facie: S. fr.
- 1 disco de 3 minutes sur chascun facie: S. fr. 8.—

// Crestomatie {{{2
=== Crestomatie

Li demanda de litteratura in Occidental deveni sempre plu grand. Ja pluri
ovres es completmen exhaustet. Ultra li micri crestomatie quel Sr. Kajš
de Tchecoslovakia publica nu, noi besona un libre ilustrat de bell
litteratura. Un de nor letores anglés oferta avansar li moné por ti
publication quel va esser interprendet in Tallinn sub li direction del
autor de Occidental. Noi invita nor colaboratores de omni landes colecter maxim
interessant historiettes, anecdotes, etc. Noi have ja un decene(?) de
poemas de E. de Wahl, Creux e Kofman. Ples inviar li manuscrites al
redaction de Cosmoglotta ante li 1-im marte. Pos un selection, li
articules va esser ilustrat de un professional artist e li printation va
strax comensar.

// XXX NOTE: ci esset li marca original de págine -32-

// Cosmoglotta A 94 (1934-03) {{{1
== Cosmoglotta A 94 (1934-03)

Annu XIII  Marte 1934  No 3 (94)

// Li Oriente protesta!… {{{2
=== Li Oriente protesta!…

Li Esperantistes es hodie mult preoccupat del «rezolucio» per quel li
«Japana Esperanto-Kongreso» in Kioto (Nov. 1933), protesta contra li
invasion del neologismes in Esperanto. Ti congress «energie
malrekomendas, pro la bono de Esperanto, la uzon de neologismoj sen
nuanca diferenco… Tro ofte, oni ne atentas nin Orientanojn ĉe la
yenkonduko de internaciaj vortoj, kiuj ne estas komprenataj en la
Oriento».

// XXX TODO: Confirmar «Occidenteeee»:

Strax quelc amicos esperantist signalat nos ti «rezolucio» e concludet
que it es directet contra li naturalitá del «Occidenteeee», e que mem
it es li condamnation del principies de Occidental!

In realitá, ti rezolucio pruva nequo contra nor systema. In contrari!
Li afere es vermen interessant e noi hasta exposir it a nor letores e
anc al tro superficial judicant Esperantistes. Por comprender li
Oriental protestation, on deve intrar in li construction de Esperanto.

// Li male jace in li construction de Esperanto {{{3
==== Li male jace in li construction de Esperanto

Li enorm majorité del derivates international fini presc sempre per li
sam suffixes -ion, -or, -ura, -iv, -ment, etc. (quam it es esset
constatat in Cosmoglotta de nov. 1933, p. 92). Ma Dr Zamenhof ne admisset ti
sufixes in su sistema. Por formar li nómines de action, por exemple, il
substituet li finale -o al finale -i del verbes: administr-i,
administr-o; deklar-i, deklar-o, civiliz-i, civiliz-o, etc.,
etc.

Ma li nómines de action, derivat de ti verbes es in li grand lingues de
civilisation: administration, declaration, civilisation, etc., etc. Li
fortie del internationalitá es tal que ti derivates invadet poc a poc
Esperanto e esset admisset quam nov radicas, quam neologismes. Apu li
derivates regulari, ilumino, konverso, delego, etc. esset
admisset li dublettes iluminacio,
konversacio, delegacio, etc. Remarca ti curios formes per -io, quel
postula un fals accentuation sur i. Esperanto ne posset adopter li
finition natural -ion pro su acusative quel vell postular
iluminacionon… etc.

Anc apu direkci-isto, konduk-isto, redakt-isto, etc., regularimen
derivat ma ínnatural es usat paralelmen direktoro, konduktoro,
redaktoro, etc., quel ne posse derivar se regularimen pro que li sufixe
-or ne es admisset in Esperanto. Sam casu por li derivates per -ura, -ment,
e -io.

On ha resumat li derivation de Esperanto per ti formul tre just: «Quande
Esperanto vole esser regulari, it es ínnatural, e quande it vole esser
natural, it es ínregulari!»

Quam on divina, ti neologismes es usat precipue del europan e american
Esperantistes qui save que ti paroles es international durant que li
derivates regulari es artificial.

// Pro quo li Orientales es contra li neologismes {{{3
==== Pro quo li Orientales es contra li neologismes

Ma li Orientales ne comprende li necessitá de ti neologismes apu li
derivates regulari. In un curt extracte del vocabularium
Japanesi-Esperanto, publicat in li revúe «Esperanto», on trova, vis a
vis un parol Japanesi, li traduction evolu-i, -evolu-o… e anc
evolucio quam equivalent de evoluo! It es evident que li Orientales ne
comprende li utilitá de ti duplic traduction quel causa continual
hesitationes. On ne plu save esque on deve dir evoluo o evolucio. Do li
Orientales tot naturalmen protesta contra li duesim form e fa memorar
al Europanes que li essential avantagie de Esperanto es su formation per
afixes e composition. Li «rezoluzio» de Kioto explica ti resistentie
tre clarmen:

«La Japana Kongreso deklaras ke la vortfarado per afiksoj kaj kunmetado
estas unu el la esencaj karakterizoj de Esperanto; ĝi estas grava
plifaciligo de la lernado». (Li parol-formation per afixes e
composition es un del essential caracteristicas de Esperanto; it es un
important afacilation del studie).

// XXX NOTE: ci esset li marca original de págine -33-

Nu! ti principie noi completmen aproba. Noi aplaude con entusiasme li
coragiós postulation del Japaneses. Li Oriente es rect! Un lingue
international ne deve haver du species de
paroles de sam signification: un derivate regulari e un altri adoptet
pro pietá al internationalitá. Talmen on charja ínutilmen li
vocabularium, e li Orientales deve aprender du lingues. Ti strangi
situation de Esperanto ha esset mult vezes
explicat e criticat in nor publicationes, specialmen in li important
exposite de E. Pigal «Essentie de Occidental» (Cosmoglotta no 56), in li capitul:
Valor cultural e educativ de Occidental.

// Ma li fortie del internationalitá!… {{{3
==== Ma li fortie del internationalitá!…

On va objecter nos: it es facil contentar li Orientales; it sufice
eliminar ti neologismes e usar solmen li derivates regulari de Esperanto. Ve!
Li solution ne es tam facil. On ne posse ignorar li potentie del
naturalitá.

Zamenhof, por evitar que su Esperanto cade in li cáos del paroles
international contentat se per circa 2000 radicas in comensa, ma poc a
poc li international paroles invadet irresistibilmen Esperanto pro li
repugnantie natural al artificialitá. Li crise causat del antagonisme
inter li naturalitá e li artificialitá esset ínevitabil e va esser
regretabilmen sempre plu acut, nam ti antagonisme es ínsolubil in li
sistema. Pos 50, pos 100 annus, li problema va esser li sam pro que li
culpa jace in li construction self
del sistema.

/// XXX FIXME typic:

Vole vu un exemple typic del fortie del naturalitá? It es trovabil in
li parol self «rezolucio», quel li Orientales self usa quam titul de lor
protestation. Ti parol esset ínconosset in li Esperanto de Zamenhof. Til
1907, li vocabulariums de Esperanto traductet ti parol tre international per
«decido» o «decidaĵo». In 1908, li dictionarium de Cart accepta
«rezolucio»,
ma solmen in li sens medical, quo constituet ja un unesim concession al
internationalitá. Ma hodie, ti sam parol rejectet de Zamenhof es usat
plenmen con li sens general postulat del internationalitá. Talmen por
miles e miles de altri paroles. E it es tro tard por ear retro al
Esperanto de Zamenhof, ye li nómine del regularitá. Li naturalitá es tro
potent.

// Qualmen soluer li antagonisme? {{{3
==== Qualmen soluer li antagonisme?

De un part li Americo-Europanes tende preferer li internationalitá al
regularitá e de un altri parte, li Orientales postula li conservation
del regularitá.

// Un sol via possibil es: Occidental! {{{3
==== Un sol via possibil es: Occidental!

(Image: Occidental es li aurin clave quel aperte li tresor del
vocabularium international.)

Occidental es li sol sistema combinant li regularitá con li naturalitá, li sol
sistema possent satisfar in sam témpor li beson de naturalitá del
Occidente e li beson de regularitá del Oriente. Omni duplicitá de
paroles, quel causat li protestation de Kioto es ínexistent in Occidental.

Por exemple, del verbes ilumina-r, conversa-r, delega-r, civilisa-r,
confedera-r, resolu-er, etc., etc. (pluri miles de paroles es in li sam
casu!) on deriva in Occidental regularimen li nómines de action
illumina-tion, conversa-tion,
delega-tion, civilisa-tion, confedera-tion,
resolu-tion etc., e omni ti derivates es rigorosimen conform in sam témpor
al naturalitá e al regularitá. Li question
del neologismes ne mem posse esser discusset in Occidental, nam per su regules
Occidental retrova precismen ti paroles international
sin alcun
hesitation.

E ti problema es soluet per 3 curt regules quel omni Orientale aprende
in quelc minutes. Esque vu comprende nu li alt signification del
«rezolucio de Kioto»? It justifica completmen li principies e li
construction de Occidental. It es nu urgent far conosser al Orientales li sol
solution satisfant lor postulationes. Occidental deve esser strax expandet in
Oriente.

// XXX NOTE: ci esset li marca original de págine -34-

// E li altri systemas? {{{3
==== E li altri systemas?

Forsan on va questionar nos: esque altri projectes ne anc solue li
problema per lor derivation? Regretabilmen no! Quam in Esperanto, li
derivation de Ido ne posse formar li paroles international per su propri
regules (ma solmen un parte de ti paroles). E to es li cause de long
disputas che su adeptes. Ad-ver, Ido have li suffixes -iv e -uro, ma pro
que li notion de supine ne es egardat, ti sufixes forma paroles quam
eduk-iva,
decor-iv, etc.!!!

E Ido rejectet completmen li max international suffixe -ion, benque it
servi formar milles de derivates natural. Li sam dilemma existe in Ido
quam in Esperanto. Ido es íncapabil retrovar li derivates international con
-ion, -or per su propri regules. E save vu quo proposi li Idistes por
soluer li desfacilitá (Vide lor revúe «Muevi»)? Ili proposi
introducter per un sol colp omni paroles per -ion quam nov radicas, quam
neologismes apu li derivates
regularimen format per -o! Si un vez Ido penetra in Oriente, li
historie va recomensar; un nov congress de Kioto va dever adressar un
«rezolucio» al Idistes del Occidente!

Li altri sistemas de lingue international ne solue plu bon li problema
del derivation natural. Por exemple Romanal, creat circa ante 20 annus
del avocat Michaux, li presidente del unesim congress de Esperanto in
Boulogne-sur-Mer de 1905, es anc íncapabil derivar regularimen li paroles
per -ion, -or, -ura, -iv. Romanal considera les quam nov
radicas.

Li sam cáos existe in Uniti Langue, quel esset creat de du german
Idistes, in 1922, li sam annu quam Occidental. Ni Romanal, ni Uniti Langue
cuida pri li regularitá in li derivation; lor autores ne suposit un sol
moment que li Orientales besona li regularitá! Forsan li rezolucio de
Kioto va far comprender it a ili! It es significativ que, durant que
Romanal e Uniti langue ne trovat un sol adepte til nu, Occidental sempre
extende su movement.

Noi repeti: li tot nod del question, li capital desfacilitá in li
elaboration del lingue international jace in li deverbal derivation; ni
Esperanto, ni Ido, ni alcun altri sistema ha desligat li nod. Pro to noi
resta entusiast defensor de Occidental, li sol sistema possent contentar li
oriental e li occidental popules.

[.author]
R{dot} Bg.

// Occidental es li sol lingue international formant regularimen li paroles international {{{2
=== Occidental es li sol lingue international formant regularimen li paroles international

- plic (F. pli, D. Falte)
- plic-ar
- du-plic
- du-plic-ita
- du-plic-ata
- tri-plic-e
- im-plic-ar
- de-plic-ar
- re-plic-ar
- sun-plic-ita
- sim-plic-ita
- com-plic-ita
- com-plic-ar
- com-plic-ation
- a-plic-ar
- a-plic-ation
- a-plic-abil-ita
- ex-plic-ar
- ex-plic-ation
- ex-plic-ativ
- ex-plic-abil
- ín-ex-plic-abil

//

- press-er
- press-ion
- com-press-er
- com-press-ion
- com-press-or
- com-press-iv
- com-press-ibil
- com-press-ibil-itá
- im-press-ion
- im-press-ion-ist
- im-press-ion-abil
- im-press-ion-abil-itá
- ex-press-er
- ex-press-ion
- ex-press-iv
- ex-press-iv-itá
- ex-press-ibil
- de-press-ion
- de-press-iv
- su-press-er
- su-press-ion
- su-press-ibil

//

- miss-er (F. envoyer)
- miss-ion
- miss-ion-ano
- miss-iv-e
- trans-miss-er
- trans-miss-ion
- de-miss-ion
- de-miss-ion-ar
- de-miss-ion-ario
- com-miss-ion
- com-miss-ion-ario
- ad-miss-ion
- ad-miss-ibil
- in-ad-miss-ibil
- ad-miss-ibil-itá
- per-miss-er
- per-miss-ion
- per-miss-ion-ano
- re-miss-er
- re-miss-ion

// XXX NOTE: ci esset li marca original de págine -35-

// Li lingue expectat {{{2
=== Li lingue expectat

«Vu trubla nor adeptes, objecte nos quelc Esperantistes, vu noce
lor entusiasme per vor propaganda.»

Noi responde: No! Li numerosi lettres, quel noi recive monstra que
Esperanto ne satisfa su adeptes e que li lingue international risca
perir si on ne rectifica li fals via sequet til hodie, si on ne rejecte
li ínsuportabil artificialitá quel Esperanto vole imposir malgré li
instinctiv repugnantie del popul.

Por monstrar li actual statu de spiritu del mundolinguistes, noi cita
ti-ci lettre just arivat che li administration de Cosmoglotta.

____

Rio de Janeiro, 1a de Januaro de 1934.

Estimataj sinjoroj,

Okaze, mi trovis numeron de «Cosmoglotta» kaj ekinteresiĝis pri
«Occidental». Ĝis nun, mi neniam aŭdis pri tiu-ĉi lingvo, ĉar la
estroj de nia esperanto-klubo kaj ankaŭ la esperanto-revuoj preskaŭ neniam
parolas pri tiaj novaĵoj.

Esperanto lacigas min. Mi pensas ke la «lacigeco» estas unu el la plej
karakteraj trajtoj de Esperanto, kvankam unuavide ĝi ŝajnas esti tre
simpla kaj facillernebla.

Mi pensas ankaŭ ke la nenatureco de la lingvo malpermesas la disvolviĝon
de la literaturo kaj poezio. Verdire, la originala Esperanto-poezio (Julio
Baghy, k.t.p.) estas tiel artefarita kaj senviva kiel la lingvo mem.
Neniel ĝi estas arto! Ili ambaŭ (la lingvo kaj la literaturo) estas
«homunculus» sed neniel vivaj estaĵoj!

Tial mi dezirus ekkoni Occidental'on. Eble ĝi estas pli vivplena kaj
homa lingvo…

____

Quam on vide, ti spontan judicament de un expert Esperantist monstra li
fatiga causat unicmen del artificialitá del lingue. To explica pro quo
Esperanto ne progresse: tro mult adeptes abandona li movement pro que
li sistema es tro lontan del natura.

Un altri interlinguist de Rio de Janeiro, qui practica Esperanto desde
25 annus comensat per scrir nos un grand lettre plen de objectiones;
noi invitat le examinar almen li construction de Occidental ante combatter it.
E poy, il respondet nos in un tot altri ton per ti confession: «la
derivado de Occidental estas mirindaĵo!»

[.author]
R{dot} Bg.

// Important avis por omni corespondentes con Estonia {{{2
=== Important avis por omni corespondentes con Estonia

Depos februar 1934 por li posta in Estonia es valid solmen li nov
estonian nómines del cités, locs, strades, etc. It mem ne es permisset
usar ambi nómines, li nov junt con li anteyan. Correspondenties peccant
contra ti rigorós ukas va esser regardat quam sin adresse e adressat
quam íntrovabil. Pro to it es necessi usar nu solmen li nov estonian
nómines: Tallinn (Reval), Tartu (Dorpat, Jurjew). Rakvere (Wesenberg),
Paide (Weissenstein), Haapsalu (Hapsal), Pärnu (Pernau), Narva-Jöesun
(Hungerburg), Kuresaare (Arensburg), etc.

[.author]
E{dot} de Wahl

// XXX NOTE: ci esset li marca original de págine -36-

// Engelbert Pigal {{{2
=== Engelbert Pigal

E{dot} Pigal, ingeniero in Wien (Austria), posse esser nominat li secund
patre de Occidental. A su clartá de vise, a su energie, a su tenacitá,
nor
movement debe su unesim impulsion.

Sr. Pigal esset, in 1921, un del 5 organisatores del unesim
Ido-Kongreso. Essente ingeniero del grand firma Hoerbiger & Cie de Wien,
Sr. Pigal interessat se al labores astronomic de su chef, li astronom
Hoerbiger, e il publicat in Ido li Cosmogonie glacial de ti-ci (hodie
traductet in Occidental).

In 1922 aparit Occidental. Strax (forsan li unesim) Sr. Pigal, malgré su
extrem yunesse, perceptet li extraordinari qualitás del solution de
Wahl, quel semblat in unesim vise al profanes ne plu remarcabil quam li
altri numerosi projectes. Durant li unesim annus, Occidental incontrat
solmen prejudicas.

Certmen, un altri mann quam E. de Wahl vell har abandonat li lucte; li
simpatie de quelc Idistes, inter queles E. Pigal in prim, subtenet le,
nam il savet que plu o minu tard li veritá
victe.

E{dot} Pigal ganiat al scole naturalistic su colegos plu old, plu
experimentat quam il, por exemple Sr. Janotta, ancian Volapükist e
Esperanstist e presidente de un Ido-Kongreso, Sr. Hoerbiger patre e
filio, Sr. Deminger etc., etc. Per Cosmoglotta, quel il redactet de
1926 til 1930, il iniciat li unesim propaganda sistematic inter Idistes
e Esperantistes. Ancor hodie il es Director del Occidental-Union de quel
li sede es in Wien XI (Ehamgasse
40).

Dir in quelc lineas li admirabil labor de ti pionero ne es possibil. Plu
tard li historianes del lingue international va astonar se pri li su
enorm capacitá de labor junt a un tal richess de conossenties
linguistic… e tamen Engelbert Pigal ne es un professional linguist!

Noi save que, con un tal chef, nor Occidental-movement posse ear ad-avan
in fide.

[.author]
R.B.

// Citates {{{2
=== Citates

// XXX NEW: Li titul «Citates» esset mettet in ti edition.

____
Li memorantie es li sol paradise ex quel noi ne posse esser expulset.
____

[quote, Keyserling]
____
Tolerantie es li normal expression de intern securitá. Mem Anglia esset
liberal solmen tande, quande it sentit se por long témpor esser victor
sin possibil dangere, e supressiv quande it sentit se in dangere.
____

[quote, Shaw]
____
Saver es poc, voler es plu, posser es omnicos.
____

// XXX NOTE: ci esset li marca original de págine -37-

// Esque on va reformar Esperanto e Ido? {{{2
=== Esque on va reformar Esperanto e Ido?

Long, noi credet it, ma hodie nor conviction es fat. Sovent, adeptes de
ti lingues asserte que bentost on va «modernisar» lor idioma; it
sufice atender! Precipue che li Idistes, on ha discusset calidmen, on
proposit reformas in li direction de Occidental; ma desde 6 annus on ha
reformat necos e mem li Ido-reunion in Luxemburg de 1933 ha votat li
desir que on mey instituer «10 annus de stabilitá in Ido»!!

Do, li evenimentes del ultim periode ha docet nequo al Idistes. Ili vide
lor ranges diminuer desde que Occidental attrae li partisanes del
naturalitá, ma in vice de interprender francmen li modernisation de lor
lingue, ili decide conservar nechangeat lor demí-reformat Esperanto!

Ti decision ne deve astonar nos: it es tro tard por reformar ni Ido, ni
Esperanto. Ti labor devet esser fat in li unesim annus. Hodie li
capitales investit in li editiones e precipue li acustomation, li
ínevitabil acustomation impedi it.

Por comprender quel fortie representa li acustomation, it sufice studiar
li historie del reforma ortografic in li lingue francés. Ante un
demí-secul, Francia esset agitat per prominent grammaticos, qui volet
simplificar li ortografie francés tant complicat. Omnes concordat que
on devet far ti simplification ma con un restriction: sin modificar li
fisionomie (o aspect) del paroles. Naturalmen ti du postulates esset
ínconciliabil! Li acustomation esset tant inradicat que li reformatores
trovat un terribil opposition che omnes strax quande ili volet modificar
un sol parol. Mem Voltaire li maxim influent scritor frances del 18im
secul por obligar li Franceses scrir filosofe in vice de philosophie,
rangeat ti parol in li líttere F in su Dictionnaire philosophique. Du
secules plu tard, francés continua scrir philosophie malgré li exemple
de hispan e italian!

// XXX TODO: Confirmar cite-signes:

Li conosset teoretico Michel Breal ha explicat ti conservatism in un
libre tre interessant «Causeries sur l'orthographe». In it, il
monstra que li difusion del instruction, del libre es li ver responsabil:
«Li reformas esset possibil in li anteyan secules, tande
li jurnalisme ne hat prendet li spíritus e li ocules in li ligas del
hábitu. Sam quant augmenta li númere del homes savent leer e scrir, li
efortie postulat por un reforma deveni plu grand. Omni nov dictionarium
es un pesa adjuntet in li balancie sur li latere del
conservatism.»

Pos 10 annus, Ido e Esperanto va esser ancor minu reformabil e reformat
quam hodie.

Chascun libre, quel va esser publicat durant ti periode va esser un pesa
adjuntet in li balancie sur li latere del conservatism.

[.author]
R.B{dot}

// A omnes! {{{2
=== A omnes!

Omni hom quel apprecia li órdine, posi su corespondenties in cadernes,
e, por fixar les, perfora les in li levul márgine. Ma quande vu prende
un tal caderne por controlar alquo, ho ve! Ta vu trova sovent lettres
scrit justmen til li márgine, li scritura es perforat e li partes del
lettre proxim li márgine es ínleibil. Adver li maxim
multi homes ha apprendet in li scol que on
deve lassar líber li levul márgine por evitar ti desavantage. Ma ti bon
regul de scol ne considera li homes quel utilisa anc li reverse del
lettre-paper; ti bon homes anc sur li reverse lassa líber li levul
margine, obliviant li scop del
regul.

Scriente sur li reverse de vor lettre-paper, ples lassar líber li
_dextri_ márgine!!!

Scrit in rabie de un hom quel sovent deve foliettar in su cadernes de
correspondentie.

Publicand in li tot munde por afrigidar ti rabie.

Yo suplica li tot munde: ples ne scrir sur li dextri márgine del
reverse!!!

Ples dir it al tot munde, ples traducter it in omni lingues del munde,
ples inserter it in omni gazettes del tot munde!!!!

[.author]
Dr Peipers (Köln).

// XXX NOTE: ci esset li marca original de págine -38-

// Perfection del levul demí-cerebre {{{2
=== Perfection del levul demí-cerebre

Presc omni nerv-cordes imbocca in li cerebre. Sur li via ili crucea
unaltru. Sentimentes del levul demí-córpor ergo es raportat al dextri
demí-cerebre e invers. Egalmen li dextri demí-cerebre efecte al levul
demí-córpor e invers. Maladie e vulneration de un demí-cerebre causa
desordinationes in li altri demí-córpor.

Pro que nu noi tasta e labora precipue con li dextri manu, it es evident
que li levul cerebre-part es plu perfect in consequentie de su relation
al dextri manu. Muscules, ne usat de nos, deperi. Exactmen tal it es pri
li cerebre. A un mann, ataccat de apoplexie in li dextri flanc, ne
solmen esset paralisat li brassa, ma il perdit anc li capabilitá parlar.
Con pena on le instructet, scrir per li levul manu. E vide! Poc a poc
il denov gania li lingue. Essente ataccat de apoplexie un duesim vez, il
nequande plu perdit li lingue.

Per ti hasard on constatat li fact que li dextri demí-cerebre es
índevelopat, ma apt educar se per practica del levul manu, del levul
membres intot, e per to es possibil un duplication del fortie
intellectual. Experimentes, fat in prim in America, poy in scoles in
Berlin e Königsberg, dat surprisant successes. It monstrat se que li
expectationes in mult regardes esset superat del resultates. Ne solmen
li levul manu lassat se perfecter extraordinarimen rapid, ma sovente mem
it devenit plu habil quam li dextri.

Si alquo es singulari, it es que til hodie on ha fat poc atention a ti
circumstantie. Tamen existet un númer de prominent persones, inter ili
Leonardo da Vinci, Michel Angelo, Adolf Menzel e Baden-Powell, quel
laborat per ambi manus e de quel anc quelc con mult entusiasme fat
propaganda por li simetric exercitie de ambi manus. Quo es atingibil per
bimanuisme monstrat li scoleros de John Jackson in London. Inter tis
esset teles quel pos curt exercities in li sam témpor posset scrir du
lettres de divers contenete o simultanmen mem contar e
dessinar.

Li angleses e americanes ja desde quelc témpor aplica li nov
conossentie. In Philadelphia li autorités propaga per obligat
instruction li bimanual perfection, e in Anglia existe un societé por
favorisation del bimanual education. Li japaneses possede li beneficie
del bimanuisme ja desde ínmemorabil témpores. In lor scoles e in lor
armé li levul manu es exercit tam quam li dextri. Adver ti ci popul
solmen in recent témpor sembla haver reconosset li profit de ti
perfection, ma informantes fortmen inclina al opinion que existe strett
relationes inter li bimanuisme e li capabilitá de ti ci yelb rasse. Noi
blancos deve ne restar retro, e it vell esser prudent, attenter ti
problema plu fortmen quam til nu.

Qui ne vole participar li profit resultant ex li usation de ambi manus?
Lass nos exercir nor levul manu, til nu tractat tam step-matrin, e per
to anc exercir nor dextri demí-cerebre por plen developation de nor
forties fisic e psichic!

Secun Hans Cloy.

[.author]
Traductet de H. Gaminger (Austria).

// In li zoologic jardin {{{2
=== In li zoologic jardin

-- Di me, papá, esque li zebre es un
animale nigri con blanc stries, o un blanc animale con nigri stries?

// XXX NOTE: ci esset li marca original de págine -39-

// Li rey íntuchabil {{{2
=== Li rey íntuchabil

Li reyes de Hispania fundat un etiquette (regul de ceremonie in li
corte) exagerat til lu absurd. Un de ti regul interdictet tuchar li rey
e li reyessa exter certi casus strictmen indicat.

Vi, pri to, un facte quel on vell creder con mult pena si it ne esset
historic.

Philippe III, rey de Hispania, essente malad, esset plazzat in un
fauteul tre proxim al camine u on hat acumulat un grand quantitá de
ligne. Bentost li calore devenit íntolerabil, e li rey dit al cortesanes
retraer quelc splintes. Ma pro que li duc de Ussede, grand Garda-foy del
coron ne esset ta, e que il sol havet li jure tuchar li foy del
reyal chambre, nul assistente audaciat commetter tam grand infraction
al etiquette.

De un altri parte, nequi posset tuchar al fauteul del rey exceptet li
grand chambellan, quel esset anc absent.

In fine, it es interdictet, con pena de morte, tuchar al sacrat persone
de Su Majestá. De quo, it resulta que li cortesanes lassat tranquilmen
rostar lor rey durant que ili lamentat pri su trist fate.

Quande li Garda-foy e li Chambellan arivat, it esset tro tard, li rey
esset morient e in li sequent die, il morit del consequenties de ti
horribil
suplicie. (Larousse.)

Nota del Red. Noi cita ti anecdote historic pro que it posse servir
admirabilmen quam parabole. Nor letores ha ja fat, sin dubita, li
necessi transscritiones: Li rey es… Esperanto! Li foy es li…
defectes (acusative obligatori, lítteres circumflexat, etc.) Li
cortesanes es li Esperantistes e li etiquette li… sacri Fundamento.
Li cortesanes vide bon que on posse salvar lor rey, ma li etiquette ne
permisse it.

// Formes in experimentation {{{2
=== Formes in experimentation

Durant li ultim annus ha esset usat in Cosmoglotta quelc nov formes in
experimentation quam: illi (vice ili), vece (vez), post (pos), nuance
(nuancie), alor (ye), mangear (manjar), avantage (avantagie), comencear
(comensar), till (til), maxim (max). Sin
negar li bon rasones alegat in favore de ti nov formes, noi constata
tamen que li majorité del Occidentalistes continua preferer li duesim
formes plu ancian. Por evitar hesitationes che li nov adeptes, nor revúe
va usar in futur solmen li duesim ortografie, conform al libre «Occidental
die Weltsprache» til quande li Academie eventualmen va decider
altrimen.

// XXX NOTE: ci esset li marca original de págine -40-

// XXX NOTE: Ci esset li «Doc. 8» in hispan: «La lengua
// internacional moderna», quar págines sin numeration, quam
// suplemente:
// http://anno.onb.ac.at/cgi-content/anno-plus?aid=e0g&datum=1934&page=52&size=100

// Complet grammatica de Occidental {{{2
=== Complet grammatica de Occidental

[.author]
Composit de K. Janotta.

(12-esim continuation)

// V-esim Capitul: Orthographie {{{3
==== V-esim Capitul: Orthographie

A{dot} Mollat sones.

Li mollat sones l' e n' esset li max disputat punctu del ortografie de
Occidental.

On ha minu criticat li sones del vispunctu fonetic; li criticas
directet se plu contra li scrition per li apostrof. On studiat ti
problema in detalliat maniere in li Comité Explorativ del Lingue
International Auxiliari (CELIA) sin trovar un apt ortografic remedie. Do
in fin CELIA adoptet duplettes apu li ancian formes, p. ex. attinar apu
attin'er, detail apu detal'e, do un lexicologic solution del problema.
Li complet liste de ti paroles con li nov duplettes in experimentation
ha esset insertet in Cosmoglotta nr 73.

It va esser affere del Occidental-Academie decider definitivmen ti
problema.

B{dot} Lítteres c, g, gh, k.

Li scrition e pronunciation del lítteres, resp. sones c e g es un del
max disputat problemas del fonologie e ortografie del lingue
international in general. Lor pronunciation e ti del bilítter gh in
Occidental ha esset indicat in I. B. 2 («Cosmoglotta», nr 64). Lor
aplication in li flexion e in li derivation de ti paroles, de queles li
tema fini per c o g, ha esset explicat in II. D. 4 (Cosmoglotta nr 65)
e III. E. (Cosmoglotta nr 72).

It resta do solmen ti paroles, u li concernet lítteres trova se ne in li
fine del temas.

In li paroles de latin orígin li latin scrition per C es conservat, quam
to es monstrat in li sequent parte D.

Li transscrition del grec son k eveni in general secun li maniere latin,
do per c in vice de k con li modern duplic pronunciation del c:
academie, ascet, catalog, cataract, centaur, ceramic, cinema(tica),
cithar, clero, clima, collodium, colophonio, comma, cosmo, crise, cycle,
cylindre, decagramm, ecclesie, economie, electric, erica, hectometre,
icteric, micri, narcose, nectar, octogon, practic, protocol, scen,
sceptic, sceptre, sciopticon, syndico, tectonica. Ma on scri secun li
exemple del modern lingues: krypton (pro li chimic abbreviation Kr),
kyrie (= litanie). On scri in vice de ascet, sceptic anc «asket,
skeptic», ma li unesim formes (tis con c) es preferibil, pro que ili
plu concorda con li general caractere de Occidental e in special anc con
li altri exemples superior quam «scen» etc.

C dur ante e, i in non-classic paroles es scrit sovente k: Kenia,
Kilimanjaro, kimono (jap.), meshin (Ar), nickel (D), racket (de Ar
rahat manu-palme b), rakete (de I rocchetta rukett de ahD roccho ruc;
turkis, Turkia, turk; Valakia, valak.

// XXX TODO: Controlar, ca «(R)» con «\» ne es convertet a «®»:

On scri pro li international grafisme mem k in li sequent paroles, u to
ne vell esser necessi pro li phonetism: bakshish (Pers.), cok[s] (A),
deck (HI), dock, kabyl, kainit, kali (= alcali Ar), kalium (pro li
chimic abbreviation K), kaolin, kashmir, knut, ulak, kuli, mark (D),
ukas \(R).

In li paroles non-classic (ni latin, ni grec) on trova tre sovente un g
ante e, i con son dur, quel on scri in ti casu per h: ghepard, ghesha,
ghetto, gheuse, ghéyser, ghibellin, ghigh (AD gig, F gigue), ghilde,
ghirlande (plu bon quam guirlande, quel have solmen li grafisme, ma ne
li fonetisme francés; I ghirlanda).

C{dot} Duplic consonantes.

// XXX TODO Ligar:

****
Li 11-esim continuation del Complet Grammatica trova se in Cosmoglotta
nr 79, pg 100 .. 102.
****

// XXX NOTE: li marca original de págine -41- esset in li sequent
// paragraf:

Mult paroles posse esser scrit per simplic o duplic consonantes (fonetic
o historic
scrition): colision o collision, comunion o communion, corespondentie o
correspondentie,
ocupation o occupation, raport o rapport. In quelc casus existe anc un
triesim form anc foneticmen different; on mey comparar li IV-m
capitul, partes B e D (Cosmoglotta, nrs 75 till 78). In general on
mey preferer li formes de historic scrition, pro que ili da un plu clar
imágin del developation historic del paroles e anc es plu comprensibil
pro to.

Un líber scrition es impossibil in ti casus, u li different scrition
indica anc un diferent signification e pronunciation, p. ex. per li
lítter c: (yo) moca (verb e mocca (café); per d: adition (jur.) e
addition (math.); per I: bal (dansa) e ball (ludette), folie (de
plantes) e follie (dementie), mol (lápid) e moll (contrarie de dur),
stal (metall) e stall (por animales); per m: comet (astre) e commette
(verb), rame (de árbor) e ramme (machine); per n: cane (animal) e
canne (plant etc), pane (nutriment) e panne (de vehicul); per p: capir
(contener) e cappar (cupar); per r: car (amat) e carre (vehicul),
curar (por sanar) e currer (ear tre rapidmen), era (témpor) e erra
(erration), tur (action) e turre (edificie); per s: casu (eveniment) e
casse (de moné), cusin (parent) e cussin (por jacer), miser(e) e misser
(verb), pose (position) e posse (es capabil), present (essent ci) e
pressent (de presser), rose (flor) e ross (color); per t: bote (nave)
e botte (sapate), rate (parte) e ratt[e] (animal), vate (in un
fluvie) e vatte (de lan).

On mey atenter bon li ortografie de summa (resultat de addition) con
duplic m, ma resuma (curt repetition) con simplic m; nam resumar ne es
parent a summa. Summa es identic a suprem,
quel es li historic superlativ de superior; in contra
li verb resumar deriva se de L sumere
(sub+emere, «prender in se de supra») e es parent a consumar, premie
etc, anc scrit con simplic m.

Sammen on mey distincter bon con simplic n de abonnar e bonna con duplic
n; malgré li ortografie I abonnar, ti verb veni ne de bon, ma de
à+bonne, un form ancian-francés in vice de F borne «limit», parent a A
bound «limit». Ergo abonnar ha significat in prim «limitar» e poy
«acquisiter ye un precie limitat». Concernent li parol bonna it es bon
usar li international scrition per duplic n por conservar ti form
internationalmen comprensibil e por bon distincter it de bona, malgré
que «bonna» deriva se de bon (L bonus).

On mey anc distincter li adjectiv bell e li prefix bel-, pro que li
signification es tre divers, malgré que li du radicas es identic secun
li etimologie, do: bell matre, bel-matre. e mem: bell belmatre.

D{dot} Transscrition del latin paroles.

Li lingue international Occidental es fundat sur li paroles
international. Ma li majorité del paroles international per li
evolution del europan cultura es de
orígin latin. Pro to anc li majorité del
paroles de Occidental deveni ex li latin e es pro to retrovabil in li
romanic paroles. In li transition del latin paroles a Occidental ili
recive li sequent transformationes:
ae deveni e: L aedificium {equals} Occidental edificie, L adhaesio {equals} adhesion, L
Graecia {equals} Grecia, L, haesitare {equals} hesitar, L laedere {equals} leder, L
praecipitare {equals} precepitar, L praeter {equals} preter, L praesidere {equals} presider;
oe deveni sammen e: L poena pena. Ti ortografie es in general egal al
francesi scrition.

Li conservation del scrition ae e oe (eventual con adaptat pronunciation
secun li exemple del lingue german) vell haver un grand valore cultural
e educativ; ma it representa anc quelc
ínconvenienties, pro que existe ya mult paroles in queles ae
e oe ne es diphthongs quam p. ex.: aere,
poema, etc. Adver on vell posser aplicar
ci li trema: aëre, poëma. Ma si un
diferentiation es oportun quam inter
equidistantie (L aequidistantia) e
equitation, on vell posser usar anc nu li scrition ae e oe, precipue in
lexicos scientific, do: aequidistantie, paedagogica, praehistoric,
saeculari, phóenix (in vice de equidistantic, pedagogica, prehistoric,
seculari, fénix, etc).

// XXX NOTE: li marca original de págine -42- esset in li sequent
// paragraf:

On vell posser hesitar in li casu del transscrition del son «tss» in li
latin paroles, por exemple es que scrir difference o differentie. Li
paroles D Diferenz (z {equals} c), A difference,
F différence vell pledar por difference, ma si on prende differentie
secun li L

// XXX FIXME: Confirmar quo es ci.

differentia, on obtene it quam regulari derivation del Occidental
participie
«different»; e in plu on posse regularimen derivar de differentie li
proles differentiar e differential. Sammen on scri per t omni altri
static verba substantives e lor derivates: alliantie, distantie,
elegantie, substantie, vacantie. essentie, licentie, residentia,
audientie, obedientie, etc etc; compara III. B. l, suffixes -ie e -ion
(«Cosmoglotta» nr 67, pg 216, 217 e 218).

Germanes, slaves e sudromanes mey atenter, que Occidental ha in general
plenmen
conservat li latin consonantes, ergo on scri L accentus Occidental accentu in
vice de D

Akzent, Pol akcent; L natio {equals} Occidental nation in vice de I nazione, S
nación, Pt. naçião; L Onyx {equals} Occidental. Onyx in vice de I onice, Pol oniks.
It es un grand erra voler soluer in un lingue international li problema
de fonetic scrition. Talmen on ha atinget parol-images (grafismes)
vermen barbaric. To evenit ne solmen in lingues artificial (Esperanto,
Ido, Novial etc), ma anc in lingues national, por exemple in german e in
li lingues Slavic e sudromamc quam pruva li exemples superior.

Resumante noi constata, que li historic scrition conserva li evidentie
del etimologic
coherentie del radicas e paroles, quel es efaciat per un fonetic
ortografie. On
mey comparar li sequent formes fonetic con li juxtaposit historic.

|===
| Fonetic formes        | Historic formes (Occidental)

| elektrik: elektrizitá | electric: electricitá
| afel: perihel         | aphel: perihel
| nazion: natur         | nation: natura
|===

E{dot} Transscrition del grec paroles.

Li max mult paroles de grec orígin veni trans li latin al modern lingues
e ergo
a Occidental. Pro to on scri in Occidental in li grec paroles: e in
vice de ai (p. ex. demon, pedagog), sammen e in vice de Oi (economie), i
in vice de ei (idyll, apodictic), u in vice de ou (chirurg, enthusiasm,
liturgie), c in vice de k (cp. in supra li parte B).

In ultra in paroles de grec orígin on posse scrir foneticmen (o plu bon
dit: acurtatmen) c (ma ne ante e, i, y), f, r, t, o historicmen (o plu
bon dit: completmen) ch (ma ne ante a, o, u), ph, rh, th: Clor o
chlor, cristian o christian, crom o Chrom, cronometre o chronometre,
fase o phase (o phasis), fénix o phénix, fotografar o photographar,
Ftise o Phthise, fysica o physica, icneumon o ichneumon, ictuol o
ichthyol, reumatic o rheumatic, rytm o rhythm, teatre o theatre, tecnic
o technic, tema o thema, teosof o theosoph, termofor o thermofor, tron o
thron etc. It es recomandat usar li «historic» scrition precipue in
publicationes sciential. Ma ante a, o on mey scrir sempre c: arcaism e
ne: archaism), calcedon (e ne: chalcedon), cameleon (e ne:
chameleon), camomil (e ne: chamomille), caos (e ne: chaos), caractere
(e ne: charactere), cart (e ne: chart, quel have un signification
modificat), colera (e ne: cholera), colere (e ne: cholere), cor (e ne:
chor), cord (e ne: chord), eco, epoca, hypocondre, mecanic, saccarin,
scole.

Ante e, i, y on scri solmen ch: anarchist, archepiscop, archipelag,
architect, archive, chelidonie (A celandine, F chélidoine, D
Schellkraut), chimere, chiragra, chiromant, chirurg, chyle, chyme,
ischias, monarchia, orchestre, orchidé, psychic (ma psycologie), schema,
traché(a), trachyt, trichine. Ma in vice de chilo- on scri sempre kilo-,
abreviat K (malgré I chilo-); vide li parte I (6, b) de ti ci capitul
V{dot}

Quelc paroles de grec orígin posse esser scrit per i o y: coryfé o
corifé, styl o stil, syllab o sillab, tyf (anc typho) o tif, typ o tip.
On deve usar ti supletion tre rarmen por evitar miscomprenses; altrimen
tales vell posser resultar inter mite (insect) e mythe (raconta),
chlorophil (aspirant al chlor) e chlorophyll (materie organic),
profilaxe e prophylaxe etc. On deve usar nequande i in vice de y in
paroles de non-grec origin, p. ex. in li paroles flute, styrmann, syll
etc, u resta sempre li lítter y.

// XXX NOTE: ci esset li marca original de págine -43-

F{dot} Transscrition del non-classic paroles.

Li transscrition del non-classic paroles ne have uniform regules; ma
pro que lor
númer es micri, to have null importantie. In general on ha provat
adaptar al aspect
de Occidental li caractere de ti paroles ne venient ex li latinité.

On posse dir, que li max mult paroles mem extraeuropan adapta se bon al
international orthographie de Occidental. On mey comparar persian sha,
pashdh, malayesi
orang-utan, nov-selandesi emu, australian cangurú, caraibic colibrí,
hottentott quagga, arabic nadir, razzia, Japanesi ghesha, indic nirvana,
nordamerican mocassin etc. On mey egardar mem un parol tam crud quam li
german edelweiss.

On mey comparar in li parte B. in supra li explication pri li usu de k
in li non-classic paroles. Quam on ci usa sovente k in vice de c dur,
sammen on usa ci kh in vice de ch dur p. ex. khamsin, khan, khedioe,
Kheops, Khiva, kolkhose, Tutenkhamun.

On scri anc in non-classic paroles tch in vice de ch (tchecoslovak), ts
in vice de
c e z (tsar, tsetse) etc.

G{dot} Majuscules.

On usa majuscules quam líttere inicial in general:

1. in li unesim parol de chascun phrase, ergo post chascun punctu,
   sovente anc post un colon (v. in infra);

2. pro politesse in titules, p. ex.: Senior Professor. In li nómin del
   Rey. -- Ma it es recomandat usar minuscules anc in ti casus. In plu
   on usa majuscules;

3. in li nórnines propri inclusiv li nómines de landes, montes, mares,
   lagos, fluvies, institutiones, corporationes etc, p. ex.: Unit
   States de America (= USA), Alpes, Mont Blanc, Mare Mort, Lago de
   Lucern, Societé de Nationes, Carl Magno, Pipin

Curt.

On ne usa majuscules in li derivates de nómines propri, p. ex.:
Germania, ma li
germanes, german lingue, pangermanism, germanophil, germanophob; Christ
( {equals} Cristo),

Antichrist, ma c[h]ristian, c[h]ristianité, c[h]ristianisar,
c[hlristianism, antic[h]ristianism.

On anc ne imita li usu de quelc lingues, in queles quelc pronómines
personal
have un inicial majuscul, quam in anglesi «I» (= yo), in german in
epistules «Du»

(= tu) e «Ihr» (= vu) e sempre «Sie» (= vu in casu de politesse);
do: U yo va
incontrar vos e vor matre. Sammen on mey commensar per minuscules li
nómines del dies, mensus e sesones: soledí, pasca, januar, verne.

In general on mey usar minuscules, si on hesita pri li scrition de un
inicial líttere.

On mey distincter I e J e ne imitar li mal usu de quelc german
printerías, queles
printa erratorimen «Jch, Jdo, Jgnatius, Jnfanterie», in vice del just
ortografie
«Ich (= yo), Ido, Ignatius, Infanterie».

H{dot} Manuscrition.

Anc in li manuscrition on mey atenter bonmen distincter I de J, sammen F
de T,

K de R etc. In general on mey reflecter, que scrir es in mult casus ne
un privat, ma
un social acte. On deve pensar tam al ocules quam al témpor del letor.
Altrimen it
vell posser evenir quam a Tristan Bernard, quande il invitat un parisian
medico al
dejeuna. Ex li epistul responsori, quel esset presc nonleibil, li hósped
opinet posser leer un refusa, ma il presentat it, por esser secur, a un
farmacist. «Ti medicina custa quin francs», esset li response, e in
sam témpor un flacon con un rosi liquide esset presset in su manu.

It es necessi, que on scri ne solmen leibil, ma anc per lítteres, queles
es customal
al letor.

// XXX NOTE: ci esset li marca original de págine -44-

// André e li postmastre {{{2
=== André e li postmastre

// XXX FIXME: strecs:

-- Cavalca vers li cité e questiona, esque ta es un lettre por me, dit
un die senior
a su servitor, li heró de ti historiette, André Parat.

-- Yes, senior.

-- Esque vu save u vu deve Vader?

-- Al cité, senior.

-- Ma esque vu save li via al cité?

-- No, senior.

-- Ma pro quo vu ne questiona me, follo?

-- Por ne trublar vos, senior.

-- Bon, il continuat, cavalca al post-oficie. Vu conosse li
post-oficie, yo
suposi?

-- Yes, senior, ta u on vendi li púlvere.

-- Vu es rect, un vez, dit li mastre. (Li letor deve saver, que in ti
témpores li reyal postmastre esset li sam person, quel havet li
privilegie comerciar con li nominat combustibile.)

-- Vade al post-oficie e questiona, esque existe un lettre por me.
Memora. ne púlvere, ma un lettre.

-- Yes, senior, dit André, quel montat li cavall e galoppat al
post-oficie. In fine il
arrivat al dom del postmastre, quel ductet un vivid comercie con
spiceríe, drogueríe,
utensiles e merceríes de omni sortes. André presentat se ante li table
del butique e dit:

-- Yo desira un lettre, senior, ples.

-- Por qui vu desira it? dit li postmastre, in un ton, quel André
sentit quam
agressiv contra li sacritá del privat vive, e pro to André pensat, que
li maxim digni
response esset ignorar totalmen li question, e il repetit:

-- Yo desira un lettre, senior, ples.

-- E por qui vu desira it, repetit li postmastre.

-- Qualmen it concerne vos? dit André.

Li postmastre ridet a ti simplicitá e explicat le, que il ne posset dar
un lettre, si il ne volet dar le directives concernent li recivero del
lettre.

-- Li directives, quel yo recivet, esset: aportar lettre de ci. Ta es
li directives.

-- Qui dat vos tal directives?

-- Mi mastre.

-- E qui es vor mastre?

-- It ne es vor affere.

-- Ho, vu stupid mann, si vu ne di me su nómine, qualmen yo posse dar
vos su lettre?

-- Vu posse si vu vole, ma vu ama far impudent questiones, proque vu
pensa que yo es un idiot.

-- Vade retro. Vor mastre deve esser un tal ganse quam vu, quande il
misse un tal
missagero.

-- Ad inferne pro vor impudentie, dit André, esque vu audacia nominar
senior Egan un ganse?

-- Ho, senior Egan es vor mastre?

-- Yes, esque vu vole negar to?

-- Yo ne posse dar li lettre del senior Egan, si yo ne save, que vu es
su servitor.

-- Esque existe in li cité un hom, quel conosse vos?

-- Mult homes, dit André, ne omnes es tam ignorant quam vu.

Just in ti moment un person, senior Durfy, quel conosset André intrat in
li dom, e il assecurat al postmastre, que ti vell posser dar li lettre
del senior Egan ad André, ma il addit:

-- Esque vu have un lettre anc por me?

-- Yes, senior, dit li postmastre e presentant le un -- quar pences,
ples.

Li gentilmann payat li postage de quar pences e departet con su lettre.

// XXX NOTE: ci esset li marca original de págine -45-

-- Ci es li lettre de senior Egan, dit li postmastre, vu deve payar me
postage de deciun pences.

-- Pro quo yo deve payar deciun pences?

-- Pro li postage.

-- A diábol con vos. Esque yo ne videt, que vu dat a Sr. Durfy un
lettre por quar pences just nu, e un plu grand lettre quam ti? E nu vu
vole que yo deve payar deciun
pences pro un tal bagatelle. Esque vu pensa que yo es un idiot?

-- No, yo es secur pri to, dit li postmastre.

-- Bon, vu mey esser secur pri to quo vu vole, ma ples ne tardar me plu
-- ci es quar pences e ples dar me li lettre.

-- Vade a infern, vu impertinent, dit li postmastre, prendet li lettre
e comensat
servir un altri client, quel volet comprar un mus-trapp.

Durant que ti person e mult altres esset servit, André promenat avan e
retro in li
butique, de témpor a témpor il posit su cap in li medie del compratores
e questionat:

-- Nu, vole vu dar me li lettre?

Il atendet plu quam un demí hor, malgré li anatemas del postmastre e in
fine il
departet, quande il trovat it impossibil obtener justicie in favor a su
mastre, quel li postmastre, secun li opinion de André, volet injuriar, e
sub ti impression André
decidet ne dar plu quam li quar pence.

Interim senior Egan devenit impatient pro su absentie e quande André
aparit il questionat strax, esque existet un lettre por il.

-- Existe, senior, dit André.

-- Da me it.

-- Yo ne have it, senior.

-- Quo vu di!

-- Il ne volet dar me it.

-- Qui ne volet dar vos it?

-- Li old fraudero ta in li cité -- il volet debitar li duplic taxe
por it.

-- Forsan un lettre de duplic pesa? Pro quo vu ne payat to quo il
desirat?

// XXX TODO: Confirmar li original «Oho, pro quo…»:

-- Oh, pro quo yo deve lassar le fraudar vos it ne es un duplic
lettre, it ne have
li demí granditá de ti, quel senior Durfy recivet avan mi facie por quar
pences.

-- Vu provoca me rupter vor coll un bell die, vu vagabunde. Cavalca
strax retro
pro vor vive e paya quo il desira e aporta me li lettre.

-- Pro quo, senior? Il vendit les avan mi nase por quar pences per
exemplare.

-- Vade retro, vu canallia, e si vu tarda plu quam un hor, yo va…

André evanescet e fat un duesim visit in li post-oficie. Quande il
intrat, du altri
persones recivet lettres e li postmastre esset selectent li lettres por
chascun de ili ex un grand pacca sur li table, e in li sam témpor mult
compratores esset expectant expedition.

-- Yo veni por ti lettre, dit André.

-- Yo va expedir vos in vor órdine.

-- Mi mastre have hast.

-- Lass le attender til que li hast ha passat.

-- Il va mortar me, si yo ne va esser retro bentost.

-- Yo joya audir to.

Durant que li postmastre continuat dar tal provocativ responses al
apellationes de André, ti observat li grand masse de lettres jacent sur
li table, e durant que li postmastre ponderat sapon e tabac, il
successat prender du lettres ex li cumul, sin que li postmastre remarcat
it. Depoy il expectat patientmen til que li postmastre dat le li lettre
de senior Egan contra payation de deciun
pences.

Tande André montat su cavallach e triumfante il hastat retro a hem tam
rapid quam li animale posset portar le. Il aparit avan su mastre con
facie radiant pro fiertá e con un aspect de content superioritá in su
manieres, quo su mastre ne posset comprender, antequam il prendet de su
tasca tri lettres, queles il presentat a su mastre, posit les sur li
table e dit:

-- Ah! senior, il fortiat me payar deciun pences, ma yo aporta vos
plen valore por vor moné.

Mark Twain.

// XXX NOTE: ci esset li marca original de págine -46-

// Cronica {{{2
=== Cronica

// Anglia {{{3
==== Anglia

Li secretario del anglés Occidental-Association peti li coidealistes qui save
anglés auxiliar le compilar listes de exceptiones al sequent regules por
traduction de anglés a Occidental:

Regul 1: Anglés paroles contenent K e W usualmen ne es international.
Ni tis quel
contene Gh, Sh, Sk, Sl, Sm, Sw.

Regul 2. Omni paroles clarmen composit quam someone, everyday, deve
esser analisat.

Regul 3. Negligente non-analisat composit paroles, omni anglés paroles
de plu quam 4 lítteres (pos har omisset inflexiones, quam li plurale -s,
li preterit -d, e li final
e's) intra in Occidental con solmen minor alterationes.

Regul 4. Inter li minor alterationes es tis-ci, applicat a suffixes:
-ce, -cy deveni -tie; -ee {equals} ate; -eer {equals} -er; -ics {equals} -ica; is {equals} -e;
-ish (verb) {equals} -ir -ish (adj) {equals} -atri; -ive {equals} -iv; -le {equals} -ul(?) (ma -ble
{equals} -bil); -our {equals} -or; -ous {equals} -os (ma -acious {equals} -aci); que {equals} c; -y {equals} -ie
(ma -cy e -ty {equals} -tie e -tá).

Amendationes e simplificationes de ti regules va esser recivet con
gratitá del:

I{dot} A. G. B., 40 St Andrew St, London SW 8.

// Austria {{{3
==== Austria

Wien. -- Mercurdí, li 5-m januar, li secretario del Occidental-Union
coidealist Karl Janotta discurset avan li membres del «Vereinigung der
Solidar-Aktivisten» (i. e. Union del
Solidar-Activistes) pri «li solidar-activism e li problema del lingue
universal». Il pruvat que li solidar-activistes deve occupar se pri ti
problema e que ili deve adopter por lor international relationes
Occidental pro que ni anglesi ni Esperanto satisfá li postulationes a un
lingue international auxiliari. Li presidenta del societé mersiat li
orator pro su excellent explicationes e anunciat li comensa de un curs
de Occidental por li membres del societé. In li discussion li conosset
simpatic viennesi Esperantoductor professor Simon combattet quelc
argumentes de senior Janotta, ma declarat in fine, que il va strax
adherer a Occidental, si ti ci va haver tam mult adherentes quam
Esperanto. Li assistent membres del societé, in general persones con
poliglottic erudition, declarat unanirmmen, e plures con grand
vehementie, lor repugnation contra Esperanto e lor preferentie por
Occidental. Quande senior Janotta leet pro general desir un plu long
textu (págin 80 del ovre «Occidental, die Weltsprache»), on constatat
con grand entusiame li immediat comprensibilitá de Occidental. Anc li
viennesi coidealistes Ing. Pigal, Dr. Homolka, Ernst Graber, Ing.
Machowetz e Kurt Frankel esset present. Li discurse e li discussion
durat plu quam tri hores ye grand atention e interesse del
auditorie.

// Francia {{{3
==== Francia

Li revue pedagogic «L'Ecole Emancipée», in su numero del 3 Decembre
33, inserte li traduction de informationes pri li salaries del
instructores in Svedia, misset de nor coidealist Fritz Fjernstrom,
Instructor in Hallastrom (Sved Lappland) a su occidentalist colego G.
Pouiet. It es indicat que li textu es traductet ex
Occidental.

In li revue Revolution proletarienne, Paris, 25 déc. 1933, Sr. Paul
Dhermy, delegate del Usines Hotchkiss (St-Denis) raporta pri su viage a
Moskwa. «Plur vezes, il scri yo questionat
esque it ne existet laboreros parlant Esperanto. Ye mi grand astonament,
on sempre respondet me que in facte ili existet, ma que on ne conosset
les; e yo qui fundat grand espera sur li possibilitá parlar sin alcun
gena con russ laboreros, sin passar per un
interpretor!»

Ti testimonie de un Esperantist es vermen interessant, pos que, in li
Educateur prolétarien (julio 1933), un altri bon informat Esperantist
assertet que li 2/3 del «samideanoj» trova se in Russia!

Sub li titul «Surmenage scolaire» li grup Occidental de Angers (Francia) fat
aparir in li grand diale «L'Ouest» in decembre 1933 du grand
articules, in queles es exposit li principies
e li derivation de nor lingue.

// XXX NOTE: ci esset li marca original de págine -47-

// Hispania {{{3
==== Hispania

Li Hispan Occidental-Association publica in lingue castillan un «Curso de
lengua Occidental
en cinco cartas-lecciones», con un rich vocabularium hispan-Occidental. Quar
lettres ja aparit. Ad plu su activ secretario, Sr. Cebreiros, avocat,
publicat du folies de propaganda traductet del prospectes del Sviss Ass.
Ili es: «El sistema verbal del Occidental» (Doc. 5), e «Esperantistas.
¿Por qué?» (Doc. 13).

// Germania {{{3
==== Germania

In German Occidentalist (Mitteilungsblatt des Deutschen Occidental-Bundes) Sr.
Walter

Karch publicat du important articules queles noi recommenda a omni tis
qui lee german: Occidental und die deutschen Lehntwörter, e Occidental und
die deutschen Ableitsilben.

Li german Association ha renovat su comité quam sequent: Presidente Joh
Quensel

(Gotha-Land). Vice-president: M. Fritzsche (Leipzig). Secretario: W.
Karch.

Administration: Mildebrath. Vice-adm.: Ponnier. Propaganda: Kurt
Neumann.

Adresse del Ass.: Deutschen Occidental-Bund, Bernau bei Berlin
(Germania).

Un international corespondentie por cert special revúes, til nu editet
in tri lingues
(german, angles, frances), nu ha resoluet adjunter un textu in
Occidental, redactet per nor ancian adherent Dr. Peipers in Köln. Ti
corespondentie es misset a special revúes gazettes in 20 divers landes.
Do it es un grand success por Occidental, quel
nu comensa penetrar in li international trafic.

// Svedia {{{3
==== Svedia

In VÄSTERBOTTENS-KURIREN, un important diale in li norde de Svedia, ha
aparit durant nov.-dec. del annu passat e jan. de ho-annu un serie de
polemic articules pri li lingue international Occidental trovat un habil e entusiastic
presentator in sr cand. Phil. Carl Segerstahl, docente in li populari
universitá in Vindeln. In pluri long articules sr
S{dot} demonstrat li fundamental idés de Occidental e criticat li esperantic
solution.

Precipue il sublineat li necessi demanda pri naturalitá e familiaritá
por un modern
lingue international. De esperantistic látere pluri persones partiprendet con li old
bonconosset «argumentes» contra Occidental. Specialmen on posset
remarcar un pronunciat repugnantie del Esperantistes contra li demonstration
de sr S. de «pur esperantic» paroles, paroles queles Zamenhof self
volet far suprem in Esperanto! On esset tre zelosi monstrar que Esperanto «anc»
usat alcun international paroles. Que ti paroles es foren a Esperanto u ili
presenta solmen contorsiones del original, natural formes, li Esperantistes
naturalmen ne mentionat. Li polemica resultat in mani demandas de
information pri Occidental. Li articul de sr S., quel causat ti
discussion es recivibil quam brochura (in sved) che li Sved Federation
por Occidental, Box 171, Stockholm, sub li titul Hiälpspraksfragan (Li
Question del Lingue Auxiliari).  K.B.B.

// Subventiones {{{2
=== Subventiones

Sr. Gerald A. Moore, London, Fr. 300.—; Grup Interlinguistic, Angers Fr.
2.—; Sr. W. Mildebrath, Bernau-Berlin, Fr. 23.30; Sr. F. Sonnier, Les
Abrets (Isère) Fr. 0.50; Sta Colas, Souday, Fr. 2.50; Sr. W.
Zimmermann, H. Schwendi. Fr. 1.50; Sr. Janis Roze, Riga, Fr. 5.— Sr.
J{dot} Chanaud, Genève, fr. 1.50; Sr. L. M. de Guesnet, Paris, Fr. 6.50.
Summa: Fr. 340.80 sviss. Nor maxim calid mersis a omnes.

// Citate {{{2
=== Citate

// XXX NEW: Li titul «Citate» esset mettet in ti edition.

[quote, Goethe]
____
On nequande deve esser fatigat repetir quo es ver, nam li errore es
sempre predicat circum nos.
____

// XXX NOTE: ci esset li marca original de págine -48-

// Cosmoglotta A 95 (1934-04) {{{1
== Cosmoglotta A 95 (1934-04)

Annu XIII   April 1934  No 4 (95)

// Mult persones crede… {{{2
=== Mult persones crede…

// XXX TODO: …que

que li max grand qualitá de Occidental es su naturalitá. Ili erra! Su
max preciós avantagie es su regularitá. It ne es desfacil composir un
lingue con aspect natural, prendente li
paroles in li grand lingues de civilisation! Ma li desfacilitá consiste
in incorporar ti paroles international in un sistema regulari de
derivation. E ti problema ha esset tro desfacil por omni autores de
lingue international. Pro to ili ha circumeat li obstacul per renunciar
al derivates natural!

Noi concorda con li Esperantistes quande ili postula li simplicitá in li
lingue international. Quam ili, noi es faruchi partisanes del
regularitá, tam complet quam possibil; ma noi pruva que on posse
obtener ti regularitá, mem conservante al
lingue li aspect natural. E noi presenta ti
pruva: Occidental!

In li grand lingues de civilisation trova se un enorm quantitá de
paroles ja international, quel sufice por composir un idioma auxiliari
immediatmen comprensibil in li tot munde; Por exemple: Proposition,
cursiv, definition, visor, vision, adherer, adhesion, extorsion,
adhesiv, immersion, invention, propagar, decoration, expeditor, creat,
constructiv, collection, audir, inventor, creation, propagativ, decorar,
expedition, audition, destruction, decorator, expedition, inventer,
destructiv, educativ, propagation, education, auditiv, construction,
colector, decorativ, destructor, etc, etc, ad
infinit.

Ne possente regularisar ti paroles, li autores de lingues international
ha rejectet ti tresor de nor civilisation mundal. Volapük, Esperanto e
Ido considerat ti paroles quam illogic e baroc e viceat les per
fabricationes plu regulari (!)

Ma li prof. Edgar de Wahl venit pruvar que li lingues national es mult
plu regulari quam on crede. Il ha monstrat que 3 regules suffice por
regularisar ti enorm amasse de paroles international. Li suffixes -ion,
-or, -iv, etc, rejectet, (benque ili es usat sur li tot terre) del
«pretendet» lingues international, regularisa in Occidental ti paroles
international. Li supra derivates es incorporat in Occidental per un
sistema de derivation genialmen simplic, per li 3 regules sequent:

On omisse li finale r (o er) del infinitive, e…

Si li radica fini
per un vocale, on
intercala un t.

Si li radica fini
per d, r, o g, on
muta ti lítteres a s.

In omni altri casus
null mutation.

- crea-r
- crea-t-ion
- crea-t-or
- crea-t-iv
- audi-r
- audi-t-ion
- audi-t-or
- audi-t-iv
- vid-er
- vis-ion
- vis-or
- invent-er
- invent-ion
- invent-or
- invent-ar
- decora-r
- decora-t-ion
- decora-t-or
- decora-t-iv
- expedi-r
- expedi-t-ion
- expedi-t-or
- expedi-t-iv
- curr-er
- curs-or
- curs-iv
- colect-er
- colect-ion
- colect-or
- colect-iv
- propaga-r
- propaga-t-ion
- propaga-t-iv
- proposi-r
- proposi-t-ion
- proposi-t-or
- proposi-t-iv
- immerg-er
- immers-ion
- immers-iv
- construct-er
- construct-ion
- construct-or
- construct-iv
- educa-r
- educa-t-ion
- educa-t-or
- educa-t-iv
- defini-r
- defini-t-ion
- defini-t-or
- defini-t-iv
- adher-er
- adhes-ion
- adhes-iv
- destruct-er
- destruct-ion
- destruct-or
- destruct-iv

// XXX NOTE: ci esset li marca original de págine -49-

Per ti tri regules, quel on aprende in quelc minutes, E. de Wahl ha
regularisat presc omni paroles international rejectet o deformat de
Esperanto e de altri «lingues International».

Occidental es li sol systema quel retrova integralmen li paroles
international per un derivation regulari, e quel incorpora sin
mutilation li vocabularium comun del grand lingues de nor civilisation.

Li problema soluet de Occidental es eterni. Pos miles e miles de annus,
li paroles international, quel constitue li expressiones de nor cultura
scientific e litterari, va haver li sam jure intrar in li lingue
international del futur; e sempre li problema de lor regularisation va
presentar se. Qui vole ignorar Occidental ignora li íneluctabil fortie
del destin.

[.author]
R{dot} Bg.

// Li voce del publica {{{2
=== Li voce del publica

In su libre «Le hasard» Sr. Emile Borel, membre del Institute,
director honorari del «Ecole Normale Supérieure» scri ti lineas
significativ (trad. ex frances a Occidental): «Yo ne pretende soluer
passante li question tant discusset del creation possibil de un lingue
artificial vivibil. It sembla simplicmen evident que ti lingue va dever
haver, secun li vise-punctu interessant nos, li caracteres de un lingue
natural.»

// Nov simbolisme {{{2
=== Nov simbolisme

In li revúe «Lingva Kritiko», quel studia li questiones grammatical de
Esperanto, un Esperantist prova justificar li suffixe -eg de Esperanto,
corespondent a nor sufixe -issim. Il explica
que «en preskaŭ ĉiuj eŭropaj lingvoj vortoj kun signifo
granda enhavas literon G». E il cita quam
exemples: gigantic, great, grand, gros, etc., e mem… Goliat!

Noi va continuar ti eloquent list: pigmé, gnom, gringalet, exigu,
maigre, goutte, etc.!!!!

Seriosmen, In vice de far acrobateries por tentar justificar per fas et
nefas ti sufixe eg, esque it ne vell esser plu simplic agnoscer que
Zamenhof ha solmen amputat li cap a li ped del parol grec mega, secun
li metod de Volapük? Pro quo hontar pri tal
procede quande existe mult altri casus in Esperanto? Ex.: adulti vice
adulterar, elasta vice elastica, boji vice aboyar,
etc.

Por monstrar quant fals es li justification de -eg, per li
Esperantistes, it sufice considerar que Goliat, great have anc li
littere t e que in consequentie li sufixe -et, -eg de Esperanto deve
significar alquo… tre grand!! (E in Esperanto it es just un sufixe
diminutiv!)

In realitá, Zamenhof ha solmen volet far li simetrie -et, -eg, sin
pensar que just ti similitá es li cause de confusiones, tam plu genant
que ti sufixes have
oposit significationes.

Un sol sufixe es vermen international por servir quam augmentativ, it es
-issim, quel es conosset partú per li terminologie musical italian,
quel es ja international desde pluri secules.
Ex.: fort-issim, pian-issim, etc. Pro quo serchar altri cos quande li
lingues natural usa ja un sufixe international?

[.author]
R{dot} Bg.

// XXX NOTE: ci esset li marca original de págine -50-

// Qualmen Occidental ha explicat me mi lingue maternal {{{2
=== Qualmen Occidental ha explicat me mi lingue maternal

Sovente yo audit expresser li opinion que sol li studie de latin
permisse bon comprender li formation, composition e derivation del
paroles natural del grand lingues de civilisation.

Regretabilmen li númer de persones possent studiar latin es minim e va
esser plu e plu micri, nam ti lingue mort ne plu have alcun utilitá
exter li láter teoric e
cultural. Yo self trova me in li situation del enorm majorité del
civilisates. Obligat ganiar mi pane tre bentost, yo ne havet témpor e
ocasion studiar latin.

Ma yo posse dir que Occidental ha viceat por me li desfacil latin nam it ne es
altricos
quam un latin simplificat.

Durant que Esperanto e Ido aportat me solmen un tedantie causat de lor
artificialitá, Occidental ha extendet mi conossentie de mi lingue maternal
(quel es francés). Per Occidental yo ha comprendet mult e mult coses quel
semblat me ínexplicabil. Occidental fat me vider li element quel manca por
comprender li regularitá ne suspectet de mi lingue maternal.

Yo vole citar exemples por explicar mi pensa. In hasard, in un sol
líttere del dictionarium (líttere N), yo prende li sequentes:

Por exemple, in francés existe un radica nombre, ma li sequent paroles
in li sam familie: numéral, numéralement, numérateur, numératif,
numération, numérique numériquement. Li tot
familie ne sembla coherent pro que it manca li ver radica:
in facte del radica nombre on ne posse
derivar numéral, numérique, etc. Ma Occidental monstrat me just li mancant
radica quel permisse regular li tot familie per li sufixes quel have in
Occidental li sens necessi: numer, numer-al, numer-al-men, numer-ator,
numer-ativ, numer-ation, numer-ic, numer-ic-men. To es vermen admirabil
e solmen hodie yo comprende quant órdin existe in mi lingue matrin sub
un aparentie de irregularitá. Esperanto e Ido esset íncapabil monstrar
me ti regularitá nam por numer, ili di nombro, de quel on posse derivar
nequo!

Ma yo continua.

In francés existe li verb nourrir e li derivates semblant sin conexion
grammatical: nutriment, nutrimentaire, nutritif, nutrition,
nutritivité. Ma li verb nutri-r in Occidental aclara e regularisa omni ti
derivates. Vide: nutri-r, nutri-ment, nutri-ment-ari, nutri-tiv,
nutri-tion, nutri-tiv-itá. Esperanto have anc li radica nutr-i e Ido
nutr-ar, ma pro que ili ne have li suffixes international de Occidental, null
del supra derivates posse esser format in ti lingues. It es anc facil
remarcar que li radica ne es nutr-, ma nutri- pro que li littere i
retrova se in omni derivates.

Li verb francés nuire ne explica li derivates del sam lingue: nocif,
nocivité, innocent, innocence, innocenter; ma si on prende quam radica
li verb noc-er tande omni ti paroles deveni clar derivates o composites
mersí al affixes -iv, -itd, in-. Considera: noc-er, noc-iv, noc-iv-itá,
ín-noc-ent, ín-noc-ent-ie, ín-noc-ent-ar monstra un perfect regularita
in Occidental e anc… in francés. (In Esperanto nocer es dit: malutili!!)

// XXX TODO Confirma «sabir»:

Li paroles in francés, nasal, nasalement, nasaliser, nasalisation,
nasalité sembla esser orfanes, nam li radica es in francés nez. Per li
radica nase in Occidental, yo vide in un sol colp
li explication: li radica nas(e) da: nas-al, nas-al-men, nas-al-isar,
nas-al-is-ation, nas-al-itá e nu yo vide quant just es li sabir parisan
quande it di: le nase vice le nez!

In comensa, yo ne comprendet pro quo Occidental have li parol nomin quande on
di in frances nom, in german Name, in anglés name. Esque un radica nom,
quam in Esperanto, ne vell esser plu natural? Ve, yo ne pensat plu
lontan quam mi nase; explorante plu tard li dictionarium yo trovat li
paroles francés, e anc international, nomin-al, nomin-ale-ment,
nomin-al-ism, nomin-al-iste, nomin-ateur, nomin-atif, nomin-ation,
nomin-ative-ment, e yo comprendet li sagesse del autor de Occidental quel, per
li ver radica, retrova omni paroles international, quo ne vell evenir
per un radica nom-o!

// XXX NOTE: ci esset li marca original de págine -51-

Sovente yo questionat me pro quo francés have li parol noeud e li
adjective nodal.

Ma Occidental fat me comprender que ti adjective veni del radica nod quel
explica me
li paroles francés nodal, nodifère, nodiflore, nodosité(= Occidental
nod-os-itá).

E yo anc comprende que li paroles francés innover, innovation,
innovateur, novaleur,
novissime forma un familie tot regulari si on departe del radica nov (e
ne del francés neuf, del german neu, del anglés new). Omnicos deveni
rect: in-nov-ar, in-nov-ation, in-nov-ator, nov-ator, nov-issim
coresponde al just derivates natural.

Li parol frances neige quel Esperanto ha ínfelicimen copiat, es
íncapabil explicar
me li derivates nivéen, nivôse, niviforme, nivéole, nivéal, ma li radica
niv, selectet de Occidental, aporta me li explication necessi.

Sam casu por li radica noct (in francés: nuit) quel explica me li
paroles francés
noctambule, noctambuler, noctiflore e mem li nomines de animales (quel
probabilmen
surti in nocte): noctiluque, noctuelle, noctule. Yo vell dever ancor
parlar pri li radica francés niveau quel ne explica li derivates
niveler, niveleur, nivelette, nivellement, durant que Occidental regularisa
les per nivel. Yo finalmen cita li paroles francés négatif, négation,
négativement, négateur, queles appare forsan tre clar a un latinist ma
ne a un Franceso quel conosse solmen li verb nier.? Per su verb nega-r,
Occidental monstra me li regularitá de mi lingue maternal: nega-tiv,
nega-tion, nega-tiv-men, nega-tor. Quant admirabil! Li demonstration
posse durar interminabilmen.

Yo save bon quo on va obiecter me: «ti utilitá de Occidental es tre
comprensibil por li
Franceses pro que Occidental es tre proxim a vor lingue. Ma li altri lingues
national?» Si
yo ne save latin yo conosse sat li lingues modern por saver que li
avantage es li sam
e in li altri landes. Anc italian, anglés, hispan, portugués, provenzal,
etc, es proxim a Occidental e mem un grand parte del altri lingues de
civilisation. E si latin esset studiat til nu che li Slaves e Germanes,
it esset pro li rason que it explica les li paroles cultural. Occidental va
plenar ti rol. con li ultra avantage esser 100 vezes plu facil a
aprender.

Yo ha monstrat pro quo Occidental fat comprender me mi lingue francés. It va
esser facil a coidealistes de altri lingues exposir un simil utilitá por
ili.

[.author]
Yves ARMAND

// Discos de gramofon {{{2
=== Discos de gramofon

Por agrementar li studie de nor lingue, li reuniones de grupes e li
discurses del propagatores, on ha proposit li fabrication de discos de
gramofon con textus in Occidental. Ti desir es nu
realisat. Un unesim prova de inregistration esset fat in Zurich, de nor
coidealist Sr. Moekli, in estive 1933, sur disco unic. In Stockholm, Sr.
A{dot} Lindstrom fat un duesim prova in comensa de 1934. E nu li
administration de Cosmoglotta fat fabricar discos in series, quo
permisset abassar li precies indicat in nor numeró de februar. Pro que
li pacca de plu quam 20 cm paya tre alt postal porte, solmen discos de
2 minutes es editet ho-tempor. Sur un láter es gravet li textu
propagativ del covriment de Cosmoglotta e sur li altri later tri curt poemas
in Occidental: Es curt li vive; Li svin sub li querc; Un pine sta
solitari.

Ti discos de du minutes sur chascun facie es in vende che li
administration de Chapelle por li precie de 4.50 fr. sviss, includet li
postal porte, li impaccation e special agules juntet al pacca por un
valore de l.- fr. sviss.

Un duesim serie de discos con altri textu va esser strax editet pos que
li unesim va esser exhaustet.

// Publica vor libres in Occidental! {{{2
=== Publica vor libres in Occidental!

Li demanda de litteratura in Occidental cresce sempre plu. Pluri
editiones es ja exhaustet e li actual collection deveni ínsuficent por
responder al besones.

Autores, por esser strax comprendet in omni civilisat locs, publica vor
libres in Occidental! Un ovre in Occidental es comprendet mem de tis qui ne
ha studiat li lingue e qui ne mem conosse su
nómin.

Cosmoglotta va anunciar gratuitmen in su catalog omni publicationes in
Occidental. E Cosmoglotta es leet chascun mensu de plu quam 1000 letores in
omni landes del terre.

// XXX NOTE: ci esset li marca original de págine -52-

// Linguistic responses {{{2
=== Linguistic responses

Quelc coidealistes sovente questiona, pro quo in Occidental es usat ti form e
ne un altri. Sub li supra indicat titul noi va publicar successivmen
explicationes e motivationes pri divers formes in Occidental.

// Blanc {{{3
==== Blanc

Alb es latin, in li nov lingues presc partú viceat de blanc. Alb colide
con li idé international album; albumin es parol scientic in quel li
idé (weiss) es reconossibil solmen a latinistes e erudites. Alba in
romanic lingues significa F. aube, do suggeste plu li color ros quam
blanc. Li sol plu minu valid coherentie es albino, ma anc ci obliviat.

Blanc es panromanic, do mill vez plu conosset quam alb. Ma existe un
ínconvenientie, que blanc deveni del germanic u it ne significa (weiss)
ma F. reluisant, brillant, net, poli. In li international expression un
cambio (Wechsel) in blanco che li publica es li idé que li paper resta
nescrit, do blanc {equals} weiss. E por li sens del german blank on ja posse
usar «polit, brilliant, nett, glatt».  E.W.

// Chascun {{{3
==== Chascun

L{dot} quisque, I. ciascuno, F. chacun, SP. cada, Ru. fiecare, A. each,
every, D. jeder, Hol. ieder, Sv. varje, Dan Nor. hver, R Pol Tch kazdy,
Srb. svaki, Blg. vséki, Hng. mindegyik, Fin. jokainen, Est. iga, Let.
ikkatrs. Lit. kiekvienas.

// XXX NOTE: Duplic negation :( «ni per pronunciation ni per
// ortografie ne adapta se»:

Pro li tro diferent formes sembla possibil solmen du alternatives, sive
li IF, siva li SP cada combinat con li slavic kazdy, li form cashdi ni
per pronunciation ni per ortografie ne adapta se al stil de Occidental; cadi
es impossibil pro li ja quasi international parol: kadi, alkadi {equals} judico
oriental.

Do resta li du formes I. e F. Chascun de ili es tro specialmen national,
ma on posse fusionar les in un comun neutral-romanic form  «chascun»,
tam plu que it es li antiqui francés form in li 16im secul. Ti form es
do li fundamental e talmen li max justificat in Occidental.   E.W.

// Do {{{3
==== Do

F{dot} donc, ainsi, I. cosi, dunque, A. thus, so, S. asi, luego, P. assim,
Ru. asá, D. doch, also, somit, denn, Sv. salunda, Sv. Dan. Nor. saledes,
R{dot} ved', Slav. tak, F in. niin, Est. nii, Esperanto, do.

On have do li election inter donc -- dunc, tak e Esperanto do, adoptet anc
de Ido e Neutral, quel es un acurtat donc e plu fluent. Proquo ne sequer
Esperanto e li altri mundlingues in su bon e expressiv formes?  E.W.

// Forsan {{{3
==== Forsan

// XXX FIXED: «SP. talvez, pode ser» --> «S. tal vez, puede ser,
// quizá, quizás, P. talvez, pode ser».

L{dot} fortasse, forsitan, forsan, I. forse, S. tal vez, puede ser,
quizá, quizás, P. talvez, pode ser, F.
peut-être, Ru poate, A. perhaps, D. vielleicht, Hol. misschien, Sv.
kanske, Nor. kanskje, Dan. maaske, R. mozet byt', Pol. moze, Srb.
mozda, Tch. snad, Blg. mozhe-bi, Hng. talán, F in. ehkä, Est. ehk, vôib
olla, etc.

In pluri lingues li form significa «it posse esser, possibil». Ma tal
metode sembla me tro long, e ultra to on ne posse dir «forsan it es
possibil».

Do sembla esser usabil solmen li curt form latin (secun Diez li form
fundamental es forsan). I. forse ne vell esser apt in Occidental pro li
confusion auditiv inter forse e fortie, quo on deve evitar. Do «forsan»
es li sol form usabil a adplu filologicalmen justificat.

E.W.

// Nam {{{3
==== Nam

// XXX TODO: Confirmar «l. poichè»:

L{dot} nam, A. for (because, since), F. car, l. poichè, perchè, P. logo,
pois, assim, Ru caci, D. denn, Sv. tu, da, R. ibo, Sl. bo, Est. sést.

// XXX NOTE: li marca original de págine -53- esset in li sequent
// paragraf:

Proque existe un diferentie inter A. for e because, F. car e parce que,
D{dot} denn e weil etc, do it sembla que un tal diferentie es necessi anc in
Occidental. Regardante omni ti national
paroles on vide que for, car, logo es ínusabil por nor scope pro
similitá con altri necessi paroles; assim es simil in sense al F. ainsi.
Lu max simplic es adopter ci li pur latin form quel es conosset a omni
latinistes e es expressiv e ne misguidant. E.W.

// Pos {{{3
==== Pos

On questiona pro quo pos e ne post, quel trova se in postdiluvial,
posthum, postscrit, etc.

Li radica «post» have pluri diferent senses: 1) li supra indicat de plu
tard o de sequentie D. 2) ti del conosset institution de comunication.
3) de situation, loc, oficie. 4) de gardator, observator militari. 5) de
trave vertical, pal.

It es clar que li max international es li sense del institution de
comunication, li posta. e ti del militari posto.

Por un preposition, i. e. un parol sovente usat ante altri paroles, li
form post es tro ponderosi por su du final consonantes, specialmen si li
secuent parol comensa per du o tri consonantes. Li international lingue Neutral pro li
sam rason mem ha acurtat ti parol til «po», quo sembla me un poc tro
radical, e adplu ti form in divers lingues have diferent
significationes, do posse esser misguidant.

Adplu li form «post» in li secuentie de paroles posse esser confusent.
Quo significa por exemple: post congress? Esque to es: pos congress,
on un pos-congress o un congress de posta?

Do yo prefere por li preposition e anc por li prefix li form «pos», in
li ultim casu con tirette: pos-scrit, pos-position etc.

Ples comparar anc li italian formes: posdomane, pos tutto, pospositiv,
posludio, posponimento, poscritto, posdiluviano etc.

Proquo ne sequer ti modelle de simplification e regularisation in un
vivent natural lingue, si to ne colisiona con li stil e regules de
Occidental?  E.W.

// Secun {{{3
==== Secun

L{dot} secundum, P. secundo, S. según, I. secondo, F. selon, A. according
to, D. gemäss, Sv. enligt, R. soglasno, Est. järel, etc.

Li form F. selon es un mixage inter L. secundum e longum. Li comun
romanic secund ne es usabil pro li altri signification (temporal) de ti
international parol.

Pro to yo hat electet segun, ma nor CELIA ha preferet secun.  E.W.

// Sempre {{{3
==== Sempre

L{dot} semper, I.P. Cat. Prov. sempre, S. siempre, F. toujours, Ru.
totdeauna, D. immer, Hol. altijd, Sv. Dan. Nor. alltid, R. vsegdá, Pol.
zawsze. T ch. vzdy, Srb. uvek, Blg. vinagi, Hng. mindig, Fin. aina, Est.
ikka, Let. vienmer, Lit. visada, Gr. pándote, Turc daima, Arab dâiman,
Esperanto ĉiam.

It sembla tam clar que solmen sempre es possibil in Occidental que yo astona,
que on posse mem posir ti question. Quel altri proposition on do vell
posser far?  E.W.

// Strax {{{3
==== Strax

// XXX FIXED: «S.Cat. de seguida» --> «S. enseguida, Cat. de
// seguida».

// XXX NOTE: Confirmar punctuation e marcas.

Por ti idé omni lingues usa diferent expressiones: D. sofort, A. at
once, S. enseguida, Cat. de seguida, l. subito, P. ja. F. tout de suite, R.
seitchas, totchass, Ru. numai decit, Sv. Nor. strax, Svb. odmah, Blg.
vednaga, Let. nekavejosi, POI. zaraz, Fin. aiven hati, Est. kohe, Gr.
amésos, Esperanto tuj.

Existe paroles con simil signification: ínmediat, momentan, ma ti
paroles es tro long por li idé quel postula un curtissim parol por esser
expressiv. Un tal parol es li sved-norvegian strax quel have anc un
paralel un german stracks {equals} directmen, sin retarda.

// XXX TODO: Confirmar ca Esperanto/esperantic:

Ti ultim consideration que por ti idé es necessi un curt parol apari
clarmen in Esperanto «tuj», un parol inventet, ma quant expressiv! Zamenhof
havet un bon instinct linguistic.

Naturalmen chascun a quel ne place «strax» e qui vole haver solmen romanic
paroles posse usar «ínmediatmen».

[.author]
E.W.

// XXX NOTE: ci esset li marca original de págine -54-

// Historie humoristic del lingue international {{{2
=== Historie humoristic del lingue international

(Image: Descartes)

Li unesim homes qui ocupat se pri li problema del lingue international
ha esset li filisofos. Li grand pensatores Descartes in Francia e
Leibnitz in Germania ha monstrat li necessitá de un idioma auxiliari por
remediar al multiplicitá del lingues national. Ma ili credet que ti
idioma devet esser necessarimen filosofic, it es composit de paroles
completmen inventet, por satisfar li absolut logica. Ti erra ha
regretabilmen misductet li serchas durant du secules.

Li unesim project quel obtenet success es li Sol-re-sol (1827). Su autor
imaginat composir omni paroles per li 7 notes del musica! Talmen li die
es dit doremi, li seman: dorefa, li mensu doresol, etc. It es apen
credibil que ti infantesc lingue recivet strax li max alt e flattosi
aprobationes (de Victor Hugo, de Lamartine, de Napoléon III, etc.). In
li Exposition universal de 1855, it esset mem honorat de un recompensa
exceptional de 10.000 fr.!

De 1880 a 1888 triumfat Volapük del pastor Schleyer. Ti autor in facte
prendet su paroles in li lingues natural, ma il credet necessi
generalmen acurtar les, cupante lor cap o lor ped. Talmen de academie,
il fat kadem, de compliment: plim, de propagation: pak, del parole
anglesi world: vol e de speak: pük (de u: Volapük). Li lingue esset
presc incomprensibil, su success extraordinarimen rapid e su fiasco
ancor plu rapid.

// XXX NOTE: ci esset li marca original de págine -55-

In 1887, in plen regna de Volapük, li Dr polonesi Zamenhof publicat su
Esperanto. Superior a Volapük, Esperanto es tamen ancor tro artificial.
It deforma li plupart del paroles international e presenta evident
defectes, por exemple su lítteres circumflexat quel ne existe in li
printerías, su acusative obligatori e su grotesc finales ojn, ajn, ujn,
quel deveni rapidmen tedant.

Paralelmen al systemas semi-artificial del tip Esperanto ha evoluet un
scole de lingues auxiliari basat sur li naturalitá. Su grand promotor
esset li austrian Julius Lott, quel, pos li fiasco de Volapük, serchat
un solution natural conform al vive. Laborante con li esthonian Edgar de
Wahl il finalmen publicat in 1889 su Mundo-lingue, de quel li valore ne
esset comprendet. Descoragiat, Lott abandonat li lucta e morit in 1905,
obscur heróe. Il hat venit tro bentost.

Li projectes de lingue international deveniente sempre plu numerosi, un
«Delegation por li adoption de un lingue auxiliari neutral» opinet
necessi selecter li max bon sistema. Defensores del conosset projectes
esset convocat in 1907 in Paris por posser judicar quel lingue devet
reciver li coron. In comensa li harmonie regnat in li reuniones. Omni
judicantes e judicates ludet un arie pacific.

Ma ve, li concordie ne durat long. Li unes volet adopter Esperanto con
su defectes, li altres volet reformar it. Li partisanes del reforma
parturit un nov sistema nominat Ido. Li «delegates» comensat
querellar, injuriar e batter se unaltru. Li combatte prolongat se mem
durant un quart de secul.

// XXX NOTE: ci esset li marca original de págine -56-

Li sistema Ido posset successar nam it esset apoyat per mult moné.
Regretabilmen su autores havet li ínfelici idé posir it sur 4 steltes
fabricat ex un specie de metalle nominat Logica. Ili pensat que, plazzat
sur Logica, Ido vell avansar con mult plu grand securitá e rapiditá.

Ma li experientie ha esset desastrosi.

Li Idistes devet constatar que li steltes solmen embarassat li marcha e
esset plu nociv quam util. Ili desirat reformar lor medie de locomotion
e revenir al natura. Sol lor grand chef L. de Beaufront persistet
cavalcar sur li «Logica», quo causat un mal aventura a ti obstinate.

Durant ti evenimentes li ancian amico de Julius Lott, li esthonian Edgar
de Wahl continuat serchar un solution naturalistic. Il consacrat 30
annus de su vive a combinar un sistema in sam témpor natural e regulari.
Pensante que li lingue international ne deve esser inventet, ma extraet
del lingues vivent, il serchat li prefixes e sufixes existent in li
grand lingues de civilisation e formulat lor sens exact.

De su labores ha nascet finalmen, in 1922, li sistema Occidental quel
es li max bon combination de regularitá e de naturalitá. Til tande li
autores de lingues auxiliari, ne possente incorporar in un derivation
regulari li enorm stock de paroles ja international, ha repussat les,
e declarat les índesirabil, baroc o illogic.

Per su regules de derivation, Edgar de Wahl ha successat inregistrar e
legitimar ti paroles international universalmen conosset. It es evident
que un lingue international deve esser composit ante omnicos ex paroles
ja international.

// XXX NOTE: ci esset li marca original de págine -57-

Desde li publication de Occidental, altri interlinguistes ha provat altri
solutiones plu o minu interessant. In 1923, li german Weisbart imagina
combinar paroles de diferent lingues por obtener vocabules medial e ti
lingue il nomina Medial. Por exemple il combina li F. eviter e D.
vermeiden por emidir! Con F. joie e D. Freude, il obtene… joide. Per
D{dot} Mal e S. vez, il invente maz, quel es íncomprensibil a omnes.

Tal fabricationes fa memorar li monstrus imaginat in Medievie e quel
esset composit del demí parte de du animales different. Quam ti besties,
li paroles de Medial ne es vivi-capabil. Sagimen, Sr. Weisbart ha
renunciat les hodie.

Un altri autor, Sr. R. de Saussure in Bern publica omni 5 annus un
reforma de Esperanto quel il asserte sempre esser li ultim e definitiv.
Por su ultim (si it es ancor li ultim!) projecte, il ha selectet
li nómin de Nov-Esperanto. Trovante que li corelatives de Esperanto ne
es suficent ínnatural, il invente altres quam lolo, lala, nala, etc.
Parlante Nov-Esperanto, on va do creder se in li unesim témpor de su vive!

Con li nómin de Uniti Langue, du ex-Idistes ha composit un lingue, quel
adopte omni species de paroles sin ocupar se pri un derivation regulari
per prefixes e suffixes. Uniti Langue ne have por chascun familie un
radica de quel es derivat li altri paroles del sam familie. No! ti
sistema trova plu comod ignorar li regularitá e adopter pelmel omni
species de paroles sin conexion grammatical.

Talmen, Uniti Langue gloti un masse de paroles sin pensar que it va
dever digester les!!

// XXX NOTE: ci esset li marca original de págine -58-

// Complet grammatica de Occidental {{{2
=== Complet grammatica de Occidental

[.author]
Composit de K. Janotta.

(13-esim continuation)

I{dot} Interpunction.

// XXX TODO: controlar listes
// XXX FIXME: listes

1{dot} Punctu (.) es usat por separar li frases, i.e. expressiones de
integri e complet pensas absolutmen índependent. Un bon precepte: Ples
usar mult punctus, i.e. ples far curt frases. In li algebra li punctu
significa li multiplication sammen quam li signe X. Pro to on ne deve
usar li punctu por separar li millenes in long númeres, ma on mey usar
sempre solmen lacunes (spacies), por ex. 2{nbsp}345{nbsp}000. On deve ne usar li
punctu por li decimales (vide li sequent articul).

2{dot} Comma (,) es usat por separar li propositiones queles composi un
frase.

Pos li relativ pronómines, adjectives e adverbies, on posse imitar li
francesi aplication del comma, it es

a. usar it ante relatives qualificativ (explicativ),

b. ne usar it ante relatives determinativ (specificativ).

Exemples: Li phrase _Yo ne ama li infantes, queles fa brui_ posse haver
du significationes:

a. Yo ne ama li (i.e. omni) infantes, pro que ili fa brui;

b. Yo ne ama tis del infantes, queles fa brui.

In li unesim casu (a), li relative es qualificativ o explicativ; it
qualifica in general omni infantes. In li duesim casu (b), it es
determinativ; it determina li specie de infantes queles yo ne ama. Ante
li relatives determinativ (casu b) on posse omisser li comma.

Altri exemples:

a. con relatives qualificativ (explicativ):

- Ples regardar ti mann, quel lee un jurnal; il audi tamen omnicos, quo
noi di.

- Mi old amic, quel es acustomat dir li veritá, ne ha audaciat dir me it
in ti casu.

- Napoleon, quel videt avansar li ínamicos, directet contra les su Old
Guardie.

b. con relatives determinativ (specificativ):

- Li hom quel lee li jurnales ne deve creder omnicos quo il lee.

- Li amic quel ne audacia dir li veritá ne es un ver amic.

- Li unesim soldat quel videt li ínamicos hastat advertir li generale.

Ti exemples suggeste un util remarca. In omni vezes quande li
substantive es determinat, li parol quel es solmen explicativ, ergo it
postula un comma. Ma to eveni

// XXX FIXME: Confirmar numeration de liste:

a. si li substantive es un nómin propri; evidentmen ne existe pluri
Napoleons, ergo necos quo vell posser determinar it plu completmen;

b. si li substantiv es acompaniat de un adjective determinativ, sive
demonstrativ, sive possessiv: «ti hom» es ja suficentmen e completmen
determinat del demonstrative (o del geste, quel acompania it); «mi old
amic» es anc determinat per ti ci epitetes.

Comprensibilmen, ti regules es valid anc si quel es precedet de un
preposition

a. qualificativ:

- Mi patre, de quel yo demandat un consilie, aprobat mi maniere de
pensar.

b. determinativ:

- Li amic de quel yo demandat un consilie aprobat mi maniere de pensar.

Li relatives qualificativ on posse supleer per un conjunction (o
locution conjunctional): Ples regardar ti mann; malgré que il lee un
jurnale, il audi tamen omnicos, quo noi di, -- malgré que (o: pro que)
mi old amic es acustomat dir li veritá, il ne ha audaciat… --
Napoleon directet su Old Guardie contra li ínamicos, quande il videt les
avansar. -- Quande yo demandat un consilie de mi patre, il aprobat mi
maniere
de pensar.

// XXX NOTE: ci esset li marca original de págine -59-

In li númeres decimal, li integres es separat del decimales per un comma
(ne per un punctu, quel have un altri usu; vide supra), p. ex.: 3,141{nbsp}59
(compara li anglesi e austrian maniere 3.141,59!). Li unesim
decimale seque sin interspacie (lacune) al comma; tri e tri decimales
es separat del sequent gruppe per un lacune. Si ne existe integres, on
scri un zero ante li comma, p. ex.: 0,89 ples leer: «null comma ott
nin» o «null integres ottanti-nin centesimes»; do on ne imita li
maniere de anglesi.

3{dot} Semicolon o punctu-comma (;) es usat por separar propositiones o
frases grammaticalmen índependent, ma ligat per li signification.

4{dot} Colon (:) es usat por anunciar un explication; it indica que li
frase sequent explica li precedent. It anuncia anc citates, ma in ti
casus it es sequet de citat-signes (vide infra).

5{dot} Punctus suspensiv (…) indica un interruption del frase, sive de un
altri parlant sive del parlante self quel pausa por retener o
changear li expression de su pensa. Li germanes usa in vice de it li
«Gedankenstrich» (litteralmen: pensa-strec), ma it es un mal usu,
nam li strec have un altri signification e un altri, índispensabil
usu (v.  infra). On posse usar li punctus suspensiv anc in vice del
parol «til»; vide infra sub «strec».

6{dot} Parenteses (()) es usat por includer un frase, proposition o parol,
quel es apart e deve esser separat del céteri textu. In general it
es un remarca lateral, quel on inserte, e quel interrupte li rect
órdine del pensa. De to seque un consilie: ples ne abuser li
parenteses, pro que on risca per to trublar li comprension.

Pro que li parenteses es essentialmen destinat a includer, on ne deve
usar les un sin li altri in li textu current qualmen on fa sovente pri
li númeres. Vice «1)» on deve scrir, o «(1)» o «1-m» (abreviatura de
unesim). Li usu «1)» have un grav detriment: si on vide un tal
parentese final, on sercha spontanimen li parentese inicial sin trovar
it. In plu, it eveni sovente, que ti parentese «vidui» es trovat in o
apu un altri ver (duplic) parentese, e in ti casu on have sive «1))»,
sive «)1)» du dispositiones egalmen absurd. Ergo: nequande usar un
parentese sol.

Li sam regul vale anc por li usu del parenteses con lítteres, do
«(a)», «(b)», e ne «a)», «b)».

On posse far ci solmen un exception, 1. e. in li commensa de un
alinea.  Ta li parentese cludent «)» posse esser aplicat sol con
ciffres o lítteres sin li parentese apertent, pro que ci un
miscomprense ne posse evenir.

7{dot} Crampones ([]) e imbrassamentes ({}) es usat, in matematica, quam
parenteses de duesim o triesim gradu, ex.
`{… [… (…) …] …}`. In li «prosa», on posse usar li crampones
in simil casu o quam apart parenteses. On usa li inbrassament (unic)
por far coresponder un linea (unilateralmen) a pluri lineas
(altrilateralmen), talmen:

// XXX TODO: Confirmar aparentie:

....
  {…   …}

----{… o …} …

  {…   …}
....

Li punte deve tornar se al unic linea, e li brasses (li concavitá) al
pluri lineas. Noi consilia usar rarmen li inbrassamentes, pro que ili fa
complicat e desfacil li composition. Ili es util solmen in tabelles. Ili
posse esser usat anc horizontalmen p. ex. in genealogic árbores:

// XXX FIXME: recrear li disposition original del árbore genealogic:

....
         Ludovico

Petro, Paulo, Ioannes, Maria.
....

// XXX NOTE: li marca original de págine -60- esset ínter listunes 8 e
// 9:

8{dot} Tiré (-) es un ortografical signe e functiona quam ligation. It
unifica li partes de un parol composit (c . III, B., l). It indica
anc li separation de un parol de un linea al altri (cp. I, D., 4).
Ples nequande usar ci un duplic strec, quel es reservat quam signe
de egalitá, ni iterar li tiré in li comensa del linea sequent. In
plu ples [ne usar li tiré pos li nómin de un person por indicar su
cité o land, ma usar in ti casus li parenteses; do: senior Martin
(Paris) o senior Braun (Germania), e ne Martin-Paris o
Braun-Germania.

9{dot} Strec (—) es plu long quam li tiré e functiona quam separation. It
indica sive un changeament del interlocutor (i.e. it separa li
dictiones, responses de divers interlocutores), sive un changeament
del tema. It separa do plu mult quam li punctu. Ma in li duesim casu
on mey preferer li usation del alinea, quel indica plu clarmen li
separation; it have li avantage inserter in li textu «blancages»,
vacuages, queles reposa li ocul e furni a it un stoppa-punctu. Li
strec servi anc, precipue in lexicos, por suppleer paroles o
parol-partes, queles on ne vole repetir.

Pro que li strec significa li subtraction in li matematica, i. e.
inter ciffres, on ne mey usar it inter ciffres in un altri
signification, p.  ex. «til» on scri do: de 2 til 3 cloccas (e ne: de
2 -- 3 cloccas); si li preposition _de_ ne precede e precipue in
abreviationes on posse usar anc li du punctus, do 2 til 3 cloccas
{equals} 2 … 3 cloccas.

10{dot} Signes de citation (« »). Ili indica e include li paroles e frases
queles on cita. Ili deve tornar lor concavitá a intern, i.e. al
textu includet. On posse anc usar duplic commas quam signes de
citation, i.e.  ,,…,, secun li maniere german o «…» secun li
maniere anglesi; ma li signes francesi, i.e. «…», es preferibil,
pro que ili es plu distinctibil. Li unesim signe es nominat apertent
o apertori, li duesim cludent o clusori.

11{dot} Referenties a ped-notes. Por indicar li ped-notes, nequel medie es
tam simplic e commod quam li números; nam ili es li max bon e clar
signes, e ili es disponibil in un ínlimitat quantité. Si on usa
asteriscos ({asterisk}) o crucettes (†), quam in quelc printerías, e si on
have mult notes sur li sam págin, on neplu save, qualmen arangear
it.

12{dot} Signe de exclamation (!) es usat pos un exclamation o pos un frase
exclamatori. Quelc popules usa it pos omni vocation o
interpellation, mem pos Senior in li comensa de epistules, i.e. pos
omni vocatives, ma to ne es necessi.

13{dot} Signe interrogativ (?) es usat solmen pos direct frases
interrogativ.

14{dot} Apostrof ('). -- It es usat por indicar un elision; in ultra it
forma un parte del lítteres del mollat sones l' e n'; ples vider I,
B., 2 e V, A.

15{dot} General remarca. -- On ne deve misevaluar li importantie del
interpunction e depreciar li concernent regules quam ínnecessi e
minuciosi. Li interpunction es necessi por li claritá, do por li
perfect e secur intercomprension; it have importantie por li
pronunciation. Li punctu representa un stoppa passabilmen grand; li
colon e li punctu-comma un stoppa minu grand; li comma un stoppa mem
minu grand, ma sensibil. Egardar ti signes e far li corespondent
pausas, es li unesim regul del diction, e li max important. Pro to
ja li Ido-Academie ha tractat li interpunction tre detalliatmen, e
noi secue ci su exemple, sovente con li sam paroles e specimenes.

J{dot} Abreviationes.

1{dot} General Abreviationes.

|===
| a.C.       | ante Christo
| a.c.       | (del) annu current
| am.        | antemidí (= premidí)
| c.         | (del mensu) current
| cp.        | (ples) compara(r)
| Dr., dr.   | doctor
| etc        | etcetera (e céteri)
| EV         | (del) era vulgari (= cristian era)
| i.e.       | it es
| md.        | midí
| mn.        | minocte
| ms.        | manuscrit
| nr         | numeró
| nrs        | numerós
| p.ex.      | por exemple
| p.C.       | pos Cristo
| pg.        | págin
| PS.        | pos-scrite
| sr., Sr.   | senior
| sra., Sra. | seniora
| v.         | (ples) vide(r)
|===

2{dot} Abreviationes linguistic.

(a) Natural lingues

// XXX NOTE: li marca original de págine -61- esset in ti liste:

|===
| A   | anglesi
| Ab  | arabic
| Al  | albanesi
| Am  | american (anglesi)
| An  | armenian
| Cl  | celtic
| Ct  | catalan
| D   | german (= deutsch)
| Dn  | danesi
| Es  | estonian
| F   | francesi
| Fn  | finnic
| G   | (ancian) grec
| Gt  | gotic
| Hb  | hebreic
| Hl  | hollandesi
| I   | italian
| In  | indic
| Is  | islandesi
| L   | latin
| Let | letton
| Lit | lituan
| N   | nordic
| Nv  | norveg
| P   | portugalesi
| Pl  | polonesi
| Pr  | provenzal
| R   | russ
| Rh  | retoroman(ic)
| Rm  | rumanian
| S   | hispan
| Sc  | sanscrit
| Sl  | slavic
| Sv  | svedic
| T   | turk
| Tch | tchec
| U   | (h)ungarian
| Y   | yugoslav (= serbo-croatic)
| m   | medí, p. ex.: mhd, mL
| mhd | medíaltgerman
| mL  | medílatin
|===

Subclassificationes:

|===
| a   | ancian, p.ex.: aA
| aA  | ancian-anglesi (= anglosaxonic)
| aD  | ancian-german
| aIn | ancian-indic
| b   | bass (A low, D nieder, F bas), p.ex.: bD
| bD  | bass-german
| h   | alt (A high, D hoch, F haut), p. ex.: hD
| hD  | altgerman
| ahD | ancian-altgerman
| n   | nov, p. ex.: nhD
| nhD | nov-altgerman
|===

(b) Artificial lingues:

|===
| Esp  | Esperanto
| Ido  | Ido
| Il   | Interlingua
| IN   | Idiom Neutral
| L.I. | lingue international
| LsF  | Latino sine Flexione
| Nl   | Novial
| Occ  | Occidental
| RN   | Reformneutral
| Vp   | Volapük
|===

3{dot} Signes por li chimic elementes.

|===
| actinium                      | Ac
| aluminie                      | Al
| antimon (L stibium)           | Sb
| argente                       | Ag
| argon                         | Ar
| arsen                         | As
| aure                          | Au
| azote {equals} nitrogenie     | (v. ti)
| barium                        | Ba
| beryllium                     | Be
| bismut                        | Bi
| bor                           | B
| brom                          | Br
| cadmium                       | Cd
| calcium                       | Ca
| carbon (eum)                  | C
| cassipopeium                  | Cp
| cer(ium)                      | Ce
| cesium                        | Cs
| c(h)lor                       | Cl
| c(h)rom                       | Co
| columbium {equals} niobium    | (v. ti)
| cupre                         | Cu
| dysprosium                    | Dy
| emanation                     | Em
| erbium                        | Er
| europium                      | Eu
| ferre                         | Fe
| fluor                         | F
| fosfor {equals} phosphor      | (v. ti)
| gadolinium                    | Gd
| gallium                       | Ga
| germanium                     | Ge
| hafnium                       | Hf
| helium                        | He
| holmium                       | Ho
| hydrarg(yre)                  | Hg
| hydrogen(ie)                  | H
| illinium                      | Il
| indium                        | In
| iod                           | J
| iridium                       | Ir
| kalium                        | K
| krypton                       | Kr
| lanthan                       | La
| lithium                       | Li
| lutetium {equals} cassiopeium | (v. ti)
| magnesium                     | Mg
| mangan                        | Mn
| masurium                      | Ma
| mercurie {equals} hydrarg     | (v. ti)
| molybden                      | Mo
| natrium                       | Na
| neodynium                     | Nd
| neon                          | Ne
| nickel                        | Ni
| niobium                       | Nb
| niton {equals} ematation      | (v. ti)
| nitrogen(ie)                  | N
| osmium                        | Os
| oxigen(ie)                    | O
| palladium                     | Pd
| phosphor                      | P
| thorium                       | Th
| thulium                       | Tu
| titan                         | Ti
| uran                          | U
| vanadium                      | V
| wolfram                       | W
| xenon                         | Xe
| ytterbium                     | Yb
| yttrium                       | Y
| zinc                          | Zn
| zirconium                     | Zr
| platin                        | Pt
| plumbe                        | Pb
| polonium                      | Po
| praseudymium                  | Pr
| protactinium                  | Pa
| radium                        | Ra
| rhenium                       | Re
| rhodium                       | Rh
| rubidium                      | Rb
| ruthenium                     | Ru
| samarium                      | Sm
| scandium                      | Sc
| selen                         | Se
| silicium                      | Si
| stanno                        | Sn
| strontium                     | Si
| sulfur (sulphur)              | S
| tantal                        | Ta
| tellur                        | Te
| terbium                       | Tb
| thallium                      | T
|===

// XXX NOTE: ci esset li marca original de págine -62-

In ti liste li abreviationes es trovabil presc in li just órdin
alfabetic; solmen Sb es tre lontan del alfabetic plazza; vide it che
«antimon».

Ne recomandabil es li sequent signes national (grass print indica li
just signe): A (= *Ar*, argon), Az (azote {equals} *N*, nitrogen), Cb (columbium =
*Nb*, niobium), Gl (glacinium {equals} *Be*, beryllium), Lu (lutetium {equals} *Cp*,
cassiopeium), Nt (niton {equals} *Em*, emanation). On mey scrir por dysprosium ne
Ds, ma *Dy*; por samarium ne Sm, ma *Sa* por thulium ne Tm, ma *Tu*.

4{dot} General remarcas al abreviationes.

// XXX FIXME "in articul l.":

On ne mey abuser li abreviationes. Lor mission es in general esser usat
in sinopticas, tabelles, listes, formules etc e precipue in special
ovres con exception del general abreviationes indicat supra in articul
l{dot} It es plu comod por li letor, trovar in li current textus tam poc
abreviationes quam possibil.

Talmen on mey usar p. ex. li abbreviationes Dr., Sr., Sra. (articul 1)
solmen con un sequent nómin, ma ne stant sol; li abbreviationes a.C.,
EV., p.C. (articul 1) solmen pos numerós de annus; li abreviationes
dC, dM, nr, nrs, pg (articul 1) solmen in combination con ciffres; li
linguistic abreviationes (articul 2) solmen ante lingual exemples; li
signes de chimic elementes (articul 3) solmen in formules etc.

K{dot} Signes non alfabetic.

{asterisk} (asterisc) {equals} (in general:) hant nascet in…; (in lingues mort:)
ínatestat, ma conjectet; (in lingues modern:) neologisme.

† (crucette) {equals} (in general:) mort in…; (in lingues:) arcaic,
obsolet.

On mey ne usar ti du signes por ped-notes.

// Nov publicationes in Occidental {{{2
=== Nov publicationes in Occidental

Occidental in a Week es li titul de un concis «Beginner's Text Book of
the International Language» publicat del Occidental. Association de Anglia.
(Precie: 3 pences.) In 7 curt leciones, it da li essentie de nor lingue
al anglesi studiantes.

The Interlinguist, organ del anglesi Ass. publica in su numeró
de januar-marte du interessant articules: How Esperanto conflicts
with
modern linguistics, scrit de Sr. Paul D. Hugon de Los Angeles,
ex Esperantist, e The 1887 Model, scrit de Sr. A. Hubbard. -- The
Interlinguist anuncia li morte del interlinguist Sidni Bond,
autor de Optoez e de Meso, du sistemas pri
quel Cosmoglotta ha parlat antey.

L'Occidental en cinq leçons. Pro que li Cours complet de Occidental per
Berger es hodie exhaustet, li Occidental. Burós de Paris e de Chapelle editet
un nov brochura scrit del sam autor. Al Franceses, ti curs explica in 20
págines omnicos necessi por scrir e parlar sin erra Occidental. Comprabil in li
du Burós de quel li adresse es indicat sur li covriment de Cosmoglotta Precie
fr. 0.40 sviss, e fr. 2.— francesi.

****
Li candidates al diploma de docent de Occidental es pregat demandar programma
de exámine a Chapelle. Exámines va bentost comensar.
****

****
Li proxim numeró de Cosmoglotta va esser unicmen litterari.
****

// XXX NOTE: ci esset li marca original de págine -63-

// Metodes de combatte {{{2
=== Metodes de combatte

In su Bulletin Français-Ido li autor de Ido marques L. de Beaufront in
Nr 179-180-181 sur unesim págin publica un articul intitulat: La
posedal «mo» en Occidental. Ci il cita Sr. Berger, quel in
«Helvetia» hat acusat le pri fals criticas proque «mo» nequande existet
in Occidental; e poy il continua talmen: «ma eventis ja ke ta samideano
obliviis en Occidental la radiko achet quan il akuzis me false atribuar a la
linguo». Poy il constata que li radica «achet» ha existet in li unesim
témpor, e plu tard ha esset viceat per li radica
«compra».

Quo il scri es rect. Ma li metode de comparation de du divers factes es
vermen ingeniós, proque it evoca che li letor li opinion que mo anc ha
existet e poy esset changeat. Yo declara ci, que un form «mo» nequande
ha existet in Occidental. e Sr. de B. tre bon save to self.

// XXX FIXED: «triesimwes» -> «triesimvez»:

// XXX TODO: Confirmar, ca «triesimwez» esset «triesimmen» vice
// «triesimvez» in li originalo:

// XXX NOTE: Duplic negation :( «sin har dit necos direct»:

Un honest hom, si il ha errat, excusa se, e publica un rectification,
per quo li afere in general es presc redressat. «Presc», proque
«semper aliquid haeret», e ne omnes ya lee li rectification. Quó nu fa
li marques de Beaufront? Unesimmen, il intitula su articul sur unesim
págin per grass lítteres con li fals form inter commas de citation,
evocante talmen che persones, queles ne lee li tot articul, ma solmen
li titul, li impression que un tal form existe in Occidental. Duesimmen, il ne
revoca li fals form, in contrari il scri (advere pri un altri parol) in
grass lítteres: «Me ne inventabis», per quo, triesimvez, il confirma
che li letor li conviction que ti form existe o almen ha existet, malgré
li constatation de Sr. Berger, quem, quaresimmen, il ancor discredita
córam li interlinguistic publica, quam ínloyal. Yo gratula li autor pri
ti mastro-ovre de insinuation sin har dit necos
direct.

[.author]
E{dot} de Wahl

// Remarca del redaction {{{3
==== Remarca del redaction

Ti maniere de acter ne deve astonar quande on conosse altri factes. Por
exemple, ante du annus li revúe «Muevi» gratulat se que Sr. de
Beaufront «loyale e kavalierale deklaras que nur per eroro on
institucis la regulo supresar la sufixi pos la kompozit vorti. Logikale
on nek devas nek darfas supresar li.»

Ti declaration es stupefant. Durant 25 annus nequi ha plu, quam L. de
Beaufront, obstinatmen imposit ti stupid regul secun quel it es
interdictet usar li sufixes in composit paroles. In Ido, on deve dir por
exemple nacion-ala, ma internacion-a, leg-ala, ma kontreleg-a, etc. Quam
fat remarcar li conosset Esperantist Sr. Ayrnonier e anc E. de Wahl, it
es contrari a omni leges de analogie e al instinct linguistic
postular tal differenties sin utilitá. Nul argument posset far changear
ti fix idé che Sr. de Beaufront, quel in su «Gramatiko detaloza» (p.
173) justifica li suppression de ti sufixes per li… logica!!

Hodie sam autor declara, pos 25 annus de oposition, que logicmen «on ni
deve ni posse supresser ti sufixes in composit paroles». Li logica de
Sr. de Beaufront es un machine tre comod per su elasticitá!

// † Dr. Arnold Schrag {{{2
=== † Dr. Arnold Schrag

Noi have li dolore informar nor letores pri li morte de nor coidealist
Sr. Dr Arnold Szhrag, inspector del scoles secundari del Canton Bern
(Svissia). Dr Schrag esset ganiat al lingue international ante 20 annus
per un discurs del german scientist Ostwald. Il publicat un grammatica
in german por li studie de Ido, ma quande il conosset Occidental, in
1928 il strax expresset su admiration por li ovre de Wahl e adheret al
Sviss Association por Occidental. In colaboration con Dr Aschwanden e Dr
Nidecker, il publicat un brochura in german «Die moderne Weltsprache»,
quel exposi li principies del scole naturalistic.

In 1928, secun nor prega, Dr. Schrag benevolet presider un conferentie
interlinguistic in Bern in quel noi discusset, con li Idistes li divers
lateres del problema del lingue international. Su alt cultura e su
ponderositá fat de Sr. Schrag un judicanto escutat e honorat.

Noi prega su filio Sr. Herbert Schrag, accepter li expression de nor
calid simpatie.

[.author]
R{dot} Bg.

// XXX NOTE: ci esset li marca original de págine -64-

// Cosmoglotta A 96 (1934-05/06) {{{1
== Cosmoglotta A 96 (1934-05/06)

COSMOGLOTTA, may-junio 1934. No 5 (96)

Caderne litterari. Perles del litteratura francés, sved, tchec, russ,
portugalés, german. (Ilustrationes de R. Bg.)

(Image: Du old amicos.)

// Li melolont {{{2
=== Li melolont

[.author]
(Ex francés: Le livre de l'eau, de G. Barbarin.)

Sur un nimfea ha just cadet li melolont, ti imbecil.

It pensa un minut, sur su platt insul, avan li immensitá del morass.

Ma nu it ha departet, con marcha corageosi e resoluet. It curre tra li
folie con li tot vitesse de su ventre, ariva sur li altri bord e cade in
li aqua.

It sucusse se, crampona se freneticmen al verd palette e, per un
heroic ascension, trena se up sur li
flottuore.

Afamat de securitá, it ne perdi un seconde. It alontana se per
tot rapiditá del perfid aqua, ariva al altri extremitá del folie e
recade in li aqua.

Nov inmersion, nov grimpa sur li nimfea-boye. Nov curse affolat, nov
plongea.

Li tot die, it capriola quam un bestie obstinat til quande un
pisc, interessat de su pantomime, mette it bruscmen in un secur loc per
un colp de musel.

// XXX NOTE: ci esset li marca original de págine -65-

// Li scrite sur li suol {{{2
=== Li scrite sur li suol

[.author]
--
de Selma Lagerlöf

Ex li sved trad. de Y. Sköld.
--

Li adultera hat recivet su judicie. Ella savet, que ella va morir. Tis,
quel trovat la, surprisat la in su pecca, trenat la til li temple,
ductet la córam li prestres e li lege-erudites, e enunciat, que secun li
lege de Mosé ella mey esser lapidat.

Li adultera esset un compatibil, miserabil ente. Ella stat córam su
judicantes in lacerat vestes, con blu macules in li facie pro sucusses e
battes, ja presc aterret til morte. Ella fat null provas excusar se, ma
esset silent. Ella anc ne fat resistentie, quande li mannes, quel hat
venit al sacri loco con la, pussat e trenat la al loco de suplicie.

Ma alquant aplatat ella semblat, su tot interiore bollit pro colere e
odie. Repententie ella totmen ne sentit. Su marito hat esset brutal a
ella, battet la, lassat laborar penosmen e nequande dat la un afabil
parol. Ella ne debit le alqual fide. Li féminas in li quartere, quel
savet quo accidet la, customat pripensar, que ella mem til nu hat esset
patient e humil e nequande hat provat revanchar mal per mal.

Subitmen ella támen expulset un penetrant, acri cri e jettat se retro.
Ella hat avigilat se til conscientie pri ad u on hat ductet la.

Ja quam infante ella hat audit chuchotar, que in li temple de Jerusalem
existe un loco de horrore, ad u nequi vade. It es un strett, quadratic
corte con nigri suol, includet inter mures de colossal blocs petrin. Ta
intern existe null altar de sacrificie, null cages por columbes, null
tables u curtageros pondera e calcula, solmen un grand cumul de tot
ordinari lápides, tal, quel on vide les partú sur li agres, gris-blanc,
grand quam un cap de un mann. Ella self nequande hat videt li loco, ma
nu, quande un largi porta esset apertet violentmen e ella subitmen videt
un cumul de gris-blanc lápides avan se, ella savet u ella esset.

Chascun vez antey in su vive quande ella hat audit pri li vacui corte
con li lápid-cumul, u ti féminas, quel hat adulterat, vell expiar lor
pecca secun li lege de Mosé, un frisson hat traversat la. Plu horribil
quam Gehenna it hat aparet la. E nu ella self devet esser ductet a ta.

Ma a quo it servit, que ella criat e fat resistentie?

Li mannes in-raffat la tra li porta per un fort capte, poy ili negliget
mantener la, ma lassat la cader sur li suol. Ella for-reptet in un angul
e jacet ta compatibil e sin auxilie, con li ocules ligat ye li
lápid-cumul, quam si omni horrore sentit de ella, exeat de it.

Ma alquant aterret ella esset, tam ínresistibilmen bruit odie e colere
in ella, e to impedit la vider su propri pecca. Si ella hat posset
parlar, ella ne vell har excusat se o suplicat pri misericordie, no,
ella vell har vocat li furiosi mannes, que ili ha peccat plu mult contra
ella quam ella contra ili e que li Deo de Israel va punir les, si ili
prende vive de ella.

Ella tande ne posset pensar a altricos quam al lápides e pro to ne savet
de u ti mann hat venit, qui subitmen hat posit se avan li lápid-cumul.
Esque il hat sedet ta intern, ja quande ella venit, o esque il esset un
de lis curiosi de li grand corte del temple, queles hat sequet detra
ella a ci?

Pro quo il hat posit se inter ella e li lápides? Quo il volet ta? Esque
vell esser il, qui vell comensar?

// XXX NOTE: li marca original de págine -66- esset in li sequent
// paragraf:

Il esset un alt, gracil mann, vestit in nigri corporal vestiment e nigri
mantele. Li capilles cadet in egal bucles adsur li epoles. Li facie
esset bell, ma sulcat de mult
rugas pro suffrentie circum li ocules e ye li bocca. Ella esset cert,
que ella nequande hat videt le. «Contra te yo do nequande ha peccat.»
ella pensat. «Pro que tu vole judicar me?»

Que il vell har advenit por sucurser la, null moment venit in su mente.
Ma malgré to evenit un alteration in ella self, pos har aperceptet le.
Li opression sur li péctor aleviat se. Ella posset respirar, sin que it
sonat quam li stertorada de un moriente.

Li altres, su patre, su marito, su fratre, li mannes del quartere,
queles hat ductet la a ci e nu vell mortar la, hat stoppat un moment in
lor impetuós avansa. Quelc mannes, quel customat passar li dies in li
temple pregante o inprofundat in sacri interparladas, hat sequet ad-in
li morn corte, e un de ili hat dat ordon pri ajorna del execution.

Poy li adultera audit un rapid chuchota in li homamasse detra ella. Ella
distinctet alquo tal quam: «Lassa nos usar ti ci occasion! Lassa nos
audir, esque il audacia abnegar li lege de Mosé!»

Poy li fémina videt, qualmen du lege-erudites, du old mannes con
argent-blanc barbes e peliss-bordat manteles, aproximat se al
nigri-vestit foreno e fat un reverentie córam il. «Mastro», li un dit,
«ti ci fémina ha esset surprisat in plen action de adulterie. Nu Mosé
ordona in li lege, que teles mey esser lapidat. Quo tu do di?»

Ti, qui hat esset salutat mastro, levat tande su pesant palpebres. Il
regardat al du questionantes, al patre, li marito, li fratre, li mannes
de li cité, queles hat acompaniat la til li temple, a
lege-erudites, fariséos, a omni ti altres, quel apartenet al temple e
ta havet su existentie.

Quande li mastro per ocules hat surpassat omni facies, il clinat se ad
infra e scrit per li fingre sur li suol, quam si il ne opinet it esser
convenent dar les alcun response. Ma li du lege-erudites fortiat le
responder, e tande il levat se e dit a ili:

«Ti de vu, qui es sin pecca, mey jettar li unesim lápide sur ella!»

Quande li amasse de mannes audit to, ili respondet per un ridache. Nam
quel response to esset? Si alquo tal vell devenir un regul, tande vell
restar ínpunit omni criminard.

Li adultera lamentat pianmen. Malgré li saventie pri su pecca ella támen
hat esperat, que li foreno vell dir quelccos, quo posset salvar la. Nu
ella comprendet, que omni esperantie es in for. Ella abassat li cap e
ahoccat se, expectante li pluvia de lápides durant gue tis, quel
partiprendet in li punition, demettet lor manteles e up-tirat
li corporal vestiment. Li foreno ancor stat ye li sam loco, ma il ne
plu semblat partiprender in to quo evenit, il hat denove clinat se ad
infra e scrit sur li nigri suol.

Li unesim, qui aproximat se a li lápid-cumul, esset li propri patre del
adultera, proque il esset ti, del rasse de qui ella hat venit e qui pro
to sentit li pudore de ella max profundmen. Il inclinat se por elevar un
lápid, ma tande il hasardmen regardat al suol. E ta il videt scrit,
forsan ne per lítteres, ma támen clar e comprensibil, li historie pri un
horribil assassination fat de il ante mult annus e quel til tande
nequande hat esset revelat.

// XXX TODO Confirmar araffar/eraffar:

Ye ti vision li patre retroeat in grandissim terrore. In ínmeditant
hasta, sin mem araffar se li demettet mantele, il precipitat se de ta.

Tande li fratre strax hastat ad-avan corecter li conduida del patre,
quel il interpretat quam li debilitá de un old mann por su infante. Ma
quande il clinat se ad infra por prender li lápide, quel il volet jettar
contra ti sestra, qui hat deshonorat le, anc il hasardmen regardat al
suol.

// XXX NOTE: ci esset li marca original de págine -67-

Tande il videt ta notat, forsan ne per lítteres, ma támen clar e
comprensibil, un deshonoration de un sacri loco, quo il hat fat unquande
in juvenil petulantie e quo vell custar le su civitá in Israel, si it
esset aconosset.

Il esset captet de terrore. Il tramplat sur li scrite por anullar it, ma
it brilliat tam clar. Tande il forprecipitat se, sucusset al látere
omnes, quel volet impedir le fugir.

Li adultera reptet un poc plu ad avan ex su angul. Li capilles pendet in
toffes sub li fronte. Ella retrocaressat les. Ella ordinat li lacerat
vestes.

Nu esset su marito, qui vadet ad avan. In altissim gradu irritat pro li
debilitá del patre e del filio, il clinat se ad infra súper li lápides.
Su tot córpor dolet pro cupiditá a venjar. Il ne posset imaginar plu
dulci voluptá quam mortar li marita. Ma tande up-flammat sur li suol un
scrite, o forsan esset solmen quelc signes. Ili narrat pri un
conspiration contra li roman procurator, in quel il esset invelopat e
quel vell dar le li morte sur li cruce, si it esset decovrit tro
temporan.

Il levat se, e proque il esset un prudent mann, il fat un compatient
mime, murmurat alquo, que anc il ne vole judicar e forvadet.

Quande to evenit, li lege-erudites, quel antey hat parlat a li mastro,
esset captet de grand curiositá e terrore e hastat ad avan, ne por
prender un de li lápides, ma solmen por far saver, quo il scrit sur li
suol, quo posset far un tant potent efect.

Tande li unesim de li potent mannes videt, que ta stat scrit, que il
unquande hat translocat sin permission li lápides de límite inter su
propri agre e ti del vicino. Li duesim videt, que il hat ínlegalmen
procurat se un grand parte de ti possedage, quel il hat administrat por
un pupillo.

Ili fat ambi un profund reverentie córam li scritor, plicat lor facies
quam si ili hat esset emotionat e desaparit con bon statura.

Ma quande ti mannes, quel hat esset inter li judicantes de ella,
forvadet, li adultera levat se ye li genús. Un currente de nov corage
fluet tra ella. Ella conceptet solmen ínclar qualmen omnicos hat
procedet, ma ella comprendet que ella vell esser salvat, que ella ja es
salvat. Li vital spíritu plenat la con abundant joy, strangi spasmas
aparit tra su tot córpor. It esset íncredibil, ma ella sentit, quam si
ella hat volet dansar.

Ancor ella támen ne esset totmen salvat, nam nu lis céteri present
precipitat al scritor por capter li lápides e executer li judicament. Ma
un pos altri retroeat, quande ili regardat al suol. Vice prender li
mortativ lápides e dar li punition, ili forhastat, trement e pallid quam
li morte, con li ocules timidmen detornat e li epoles contraet.

Quande nequi de ili restat adplu, li adultera stat erectet. Ella hat
recivet vive in li ocules, e li antey gris-pallid guancies hat comensat
rubijar. Ella ancor stat ínmovent, ma ancor ne esset suficent con li joy
esser salvat. Ella anc hat posset vider su ínamicos aterret e humiliat,
ella esset ebri pro li dulcesse del venjament. Ella volet dansar ci
ye ti ci maledit loco, dansar córam li lápides, queles con jure devet
har aplatat la.

Tande li foren mastro levat se e regardat a ella.

«U es li altres?» il questionat. «Esque nequi ha judicat te?»

«Dómino, nequi», ella respondet. Strax ella pensat, que nu ella ne plu
posse retener li joy. Nu ella es fortiat dansar.

Ma li mastro continuat regardar a ella.

Il videt li índomitat joy bestial, quel logiat in ella. Il videt, que
ella ne sentit repententie pro su pecca. Il videt, que ella esset plen
de odie e vole a revenjar e corporal cupidie.

Ella savet, que il videt ti omnicos, e ella perdit li vole a dansar.
Ella devenit timid pro li mann, qui hat salvat la. Ella videt le
circumradiat de luce del ciel, e ella tre timet. Ella credet, que ne
vell esser li moment de il judicar la. It vell devenir un
judicament, plu rigorosi quam li anterior, proque ti mann havet jure
abominar li pecca, quel logiat in ella.

Ma in su anxie ella audit le dir:

«Anc yo ne judica te. Vade, e ne pecca plu!»

// XXX NOTE: ci esset li marca original de págine -68-

// Li poetes de Occidental {{{2
=== Li poetes de Occidental

Li autor tchec Jaroslav Podobsky opine que inter omni lingues
international, Occidental es li max apti por poesie e li bell
litteratura. E, pos har publicat du libres de poesles in tchec, il self
va nu composir in Occidental. Vi su unesim pezze in «verses blanc»:

// Un die in septembre {{{3
==== Un die in septembre

[verse]
____
Quam profundmen hodie yo ha esset
per transparenti lontanesse ravisset!
Quam si yo vell har regardat in dulci somniette
alcú in nigri silva in un puri fontanette!

Li pur ciel esset bluatri, plen d'odores,
desaparit li nubes e vapores
e omnicos, que yo desirat vider,
quam in un pur cristall yo ha posset leer!

Tu dulci mensu mi amabil,
Ples dar me, que li dies de mi vita
mey esser quam tui pur e agreabil!
Por regardar tam clarmen in mi propri ánim
Ples tui dulci tranquiltá me dar,
e tui brillianti luce calm e clar!
____

Jaroslav Podobsky, 1934.

// Moriente {{{3
==== Moriente

[.author]
de Jiri Wolker

[verse]
____
Quande yo va esser mort,
necos sur ti ci munde va evenir e changear,
solmen quelc cordies va tremer in rosé
quam in matin li flore,
milles ja morit, milles mori,
milles fatigat a morte va ear,
nam nequi senti self
del nascentie e del morte dolore.

Li morte yo ne time,
it es solmen un parte del penos vive,
li morte ne es malicios,
it es li agonie, quel es mal,
quel es horrore,
quande li senses in li volada tirat
cade de omnicos, de omnicos,
e in li oxidat tub del córpor
quam aqua stant putri li témpor
e destructe chascun muscul,
ocules, nerves e manus,
per quel tu inbrassat li mund
e amat it tant annus.

Adío, mi puella, adío, amanta,
adío, image charmant,
on alontanat mi manus de tui sinu,
on ruinat mi cordie amant,
li pensa a te, quam aurin flech,
durant un demí de annu me ha trapicat;
quande yo stat mal, it plu dolorat,
quande plu bon, it auxiliat.
Ma hodie adío, hodie ja omnicos es van,
yo scri un lettre hodie,
que tu mey obliviar me
e serchar in un altri loc,
ú on vell posser calmar tui cordie;
ti lettre esset mi max grand dolor,
max grand chagrin,
ma in agonie on deve esser sol e sol,
abandonat in fin.

Quande yo va esser mort,
necos sur ti ci munde va changear e evenir,
forsan un infante, forsan un árbor,
forsan un amasse de lápides yo va devenir,
yo va mi misere perdir
e changear ex omnicos,
li morte yo ne time,
it es quam un parte del penos vive,
li morte ne es malicios.
____

[.author]
Ex li tchec traductet Jaroslav Podobsky.

(Jiri Wolker es un poete de Moravia morit in 1924, in li etá de 24
annus.)

// XXX NOTE: ci esset li marca original de págine -69-

// Li svin sub li querc {{{3
==== Li svin sub li querc

// XXX TODO: Actualisar paroles, p.ex. sui, mei…

Fabul de Krylow

// XXX FIXED: Li punctuation del ultim du verses ha esset corectet,
// nam li strec e li signes de citation mancat in li original:

[verse]
____
In l'ombre de un querc un stulti svin trovat
Yelb glandes in grandissim abundantie,
{nbsp}{nbsp}{nbsp}{nbsp}E il vorat les e vorat
{nbsp}{nbsp}{nbsp}{nbsp}Presc til crepantie.
Tre satisfat de ti eveniment,
{nbsp}{nbsp}{nbsp}{nbsp}Il fat se un amusament
Li terre circum l'alti querc fossante.
{nbsp}{nbsp}{nbsp}{nbsp}Vidente to, un corvo le clamat:
-- «Nudar li radicas? Ho bestie damnat!
{nbsp}{nbsp}{nbsp}{nbsp}Tu fa perir ya li árbore.»
-- «It mey perir, to es ya nullmen grav:
Yo manja solmen sui glandes suav.»
{nbsp}{nbsp}{nbsp}{nbsp}-- «Feroci creatura!»
Clamat alor li querc in su chagrin:
{nbsp}{nbsp}{nbsp}{nbsp}-- «Ti glandes es ya mei genitura,
Levante l'ocules, tu vell vider to, svin!»
____

[.author]
(Ex russ trad. A. Kofman, Odessa).

// Leer e scrir {{{2
=== Leer e scrir

[.author]
de A. Castilho

Qual bell cose, mi paisan amícos, es li arte leer e scrir! Un
paperfolie, quel in su ne orígine ne esset plu quam quelc verd
herbfolliettes, depoy fibrettes sicc e grisatri, in li dies de su major
glorie forsan un camise, e poy un chiffon despreciat e obliviat; un
paperfolie posse esser cause de delicies e felicitás. Per su medie un
hom, ne conosset e cludet in su angulette, strax quande Deo jetta in su
anim un rapid reflecte del veritá e del suprem bene, il capte ti radie
de cielin lúmine, generosmen dismisse it partú, solidifica it, sam quam
de un gase quel on ne vide ni palpa, in li fund del miniera un diamant
es fat; il jetta it talmen preparat in li comun tresor del homan
conossenties…

…Li letura, mi amícos! … esque vu save bon to quo es li letura!?
De omni artes it es ti quel minim custa e max producte. It es libres,
quel, similant a miraculos barcettes, íncoruptibil e ínnaufrageabil,
porta nos tra li ocean del epocas por descovrir, visitar e conosser li
tot munde existent: li antiqui popules revive por nos con omni lor
usanties, customes, vestimentes, fisionomies, credes, idés, vicies,
vertús, interesses e relationes: li historie es li mastre del vive, e
su leciones es li augmentation e complement de nor natural judicament:
ex to quo ha esset, noi aprende to quo va esser.

Ma ne es solmen li historie, mi amícos, quel charma nos, instructente
nos: desde li matematica, quel pondera e mesura li astres, til li max
humili mestiere, ne es scientie, arte o oficie, pri quel li libres ne
instructe nos, amusante nos. Si vu lee durant li vésper, vu cultura plu
bon e plu productivmen in li sequent die, vu save plu bon conservar vor
fructes e directer con plu grand interesse vor possedages; li sam
eveni a vor vicines. li forjero, li carpentero, li tinturero, li
textero, etc.

Li population quel save leer e lee, prospera plu, es plu pacific e
moralisat, plu unit e rich, plu potent, plu content, plu amabil e plu
amat. Nam, vu besona saver, mi amicos, que omnicos li homes ha descovrit
e inventet por augmentar lor forties, lor richesses, lor sanitá, lor
vertús, lor amorós relationes e li númere de hores dulci e joyós,
omni ti coses, depoy mani secules til nor témpor, on ha conservat
cuidosimen in li libres. To es un patrimonie de scientie e bonitá, quel
cresce sin cessa de patres a infantes, de ú chascun posse prender grand
manuades ex to quo convene le, e ad ú chascun have li jure e mem li
agreabilissim deventie portar lu poc o lu mult per quel su judicament ha
providet le; it es un comercie mutual de omni témpores e de omni
animes, ex quel nequi surtit detrimentat, e in quel mem donante on
recive.

[.author]
(Ex portugalés trad. Ismael Gomes Braga.)

(Antonio Feliciano de Castilho es un famos poete e prosator portugalés
1800-1875.)

// XXX NOTE: ci esset li marca original de págine -70-

// Proverbies {{{2
=== Proverbies

[.author]
(Trad. W. Gilbert, Francia)

[quote, Goethe]
____

Un vive ínutil es un morte anticipat.

____

[quote, Vauvenargues]
____

Li necessitá delivera nos del embarrasse del selection.

____

[quote, La Rochefoucauld]
____

It es un grand habilitá saver celar nor habilitá.

____

[quote, Gray]
____

Esser ocupat significa esser felici.

____

[quote, H. Browning]
____

Quande un hom intra in lucte contra se self, il comensa haver un
valore.

____

[quote, H. W. Holmes]
____

Saver qualmen on falli es comprender qualmen on successa.

____

[quote, Marc Aurele]
____

Quant líber témpor on gania per ne atenter quo nor proximo ha dit, fat
o pensat, e per occupar se unicmen pri su propri afferes!

____

[quote, O. Feuillet]
____

Li espera es quam li nocte-ciel: ne existe loc sat obscur u li ocul
quel atarda se ne successa decovrir un stelle.

____

[quote, Paul Pottier]
____

Li hom quel renuncia li effortie, renuncia li vive.

____

[quote, Lacordaire]
____

Li silentie es, pos li parlada, li duesim potentie del munde.

____

[quote, Systema Pelman]
____

Haver nequel scop es drivar; haver tro mult de it es misusar nor
energie.

____

[quote, J.-j. rousseau]
____

Viver ne es respirar; it es acter.

____

[quote, Maeterlinck]
____

Li infelicie veni in nos, ma it fa solmen quo on ordona it far.

____

[quote, Goethe]
____

Qui ne es currosi save necos.

____

[quote, Victor Hugo]
____

Yo esset micri, con li desir esser grand.

____

[quote, Beauchere]
____

Ti quel fa sempre quo il vole, fa rarmen quo il deve.

____

[quote, Euripide]
____

Ne es util iritar se contra li circumstanties, ili es surd avan nor
colere.

____

[quote, Dostoiewski]
____

Except li nascentie, li tot rest posse esser acquisitet per talent,
saventie, inteligentie, genie.

____

[quote, De Girardin]
____

Li munde apartene a tis qui leva se temporan.

____

[quote, ,Ex: «Li mil e un noctes»]
____

Ne afecta marchar con vor cap levat, e parlar tre vocosimen, nam si
haver un fort voce vell esser un avantage, li ásine vell esser li max
perfect animale.

____

[quote, H. W. Holmes]
____

It es ínutil rasonar con lu ínevitabil: li sol argument convenient
contra li vente es cluder nor fenestre.

____

[quote, Franklin]
____

Li creditores have plu mult memorie quam li debitores.

____

[quote, Henri Heine]
____

Ti quel pensa al morte es ja demí morit.

____

[quote, Tourguéneff]
____

Li natura ne es un temple, it es un ateliere e li hom es tá un ovrero.

____

[quote, Mayne reid]
____

Un avie in li manu vale plu quam du sur li árbor.

____

[quote, Sterne]
____

Comerciante, un bon sensat hom di nequande omni to quo il pensa.

____

[quote, O. W. Holmes]
____

Ocupa vos pri vor aferes, e vu bentost va haver aferes quel va ocupar
vos.

____

[quote, Lessing]
____

Li natura ha dat nos du oreles e un sol bocca, a fin que noi mey
escutar mult e que noi mey parlar poc.

____

[quote, P. Monsabré]
____

In li lucte por li vive, li unesim ínamico a combatter es se self.

____

[quote, Gogol]
____

Li propri-amore es un fortie quel da impulsion al facultás del hom.

____

[quote, Herbert N. Casson]
____

Li gross beneficies es reservat a tis quel posse subportar gross
perdes.

____

[quote, Franklin]
____

Li pigritá es tam lent, que li misere atinge it rapidmen.

____

____

Li amicos es quam li parapluvies, on nequande trova les quande it
pluvia.

____

____

Nequo separa plu fortmen du entes quam diferent opiniones pri li deve
e li honor.

____

// Sententies {{{2
=== Sententies

[.author]
(Trad. E. de Wahl.)

Si li factes, a queles noi es contraposit, contradí al teorie, tande on
deve aconosser li factes e far cader li teorie, anc si ti ci es enunciat
de grand erudites e es regardat quam generalmen aconosset.   Claude
Bernard.

Noi ne fa changes por far diversion, ma noi nequande hesita interprender
un changeament strax quande it es demonstrat que li nov via es plu bon
quam li anteyan metode.  Ford.

Li dúbita mey esser por li homes un vaccination preventiv contra li
desilusion, ma li dúbita es anc li mortation de omnicos grand.
Schulenburg.

Probabilmen it nequande va esser atinget que on mey judicar li action
secun li hom, vice li hom secun li action.

Por li ver felicie on paya li compra-summa in avans, por li fals depos.

// XXX NOTE: ci esset li marca original de págine -72-

// XXX FIXME: Marcar titul de section e titul de articul. Hay mult
// casus tal.

// Historie {{{2
=== Historie

// Qui composit li unesim dictionarium? {{{3
==== Qui composit li unesim dictionarium?

Si on vell demandar a mil persones quel es, inter omni libres, li max
util, ti quel es max usat, sin dubita li 1000 persones vell responder:

-- It es li dictionarium.

-- E qui ha inventet li dictionarium?

Ci, null del mil persones vell responder, pro ignorantie.

Li max ancian conosset ovre de ti specie existet in III-im secul ante
J.-C. It esset composit ex 120 tomes. Su autore hat dat a it quam
titul: Museo.

In 1502 apparit un «dictionarium» de paroles latin, scrit de Ambrogio
Calepino.

Durant li Renascentie, du grammaticos eminent, Robert Estienne e su
filio Robert fat apparir un dictionarium latin e un dictionarium
quel esset long témpor celebri.

Ma solmen in 1584 aparit li unesim dictionarium francés, de quel li
paroles esset rangeat per alfabetic órdine. Su autor esset nominat
Nicot.

Li unesim dictionarium italian esset composit 18 annus plu tard. In 1756
aparit li unesim enciclopedie german.

Depoy ne es un sol land quel ne possede li sui. Felicimen, nam… quo
on vell far sin dictionarium?

[.author]
(Ex «L'écolier romand.)

// Amalté {{{3
==== Amalté

Amalté es li nómin del capra quel alactat Jupitet: ti deo plazzat la
in li Ciel con su caprelles. Il donat un de su cornes al
Nymphas, quel hat cuidat su infantie, con li
potentie far producter de it quo ili desirat.
Vi li orígine del «corn de abundantie».

// Li antimon {{{3
==== Li antimon

Li antimon es un metalle tre dur, tre brilliant quel servi in li
composition del lítteres printeric. Ti decovrition es atribuet a un
monaco nominat Valentin. Ti monaco, quel serchat li famosi filosofal
petre, jettat al svines li residue de su experienties; il constatat que
li animales quel hat manjat de it, pos har esset purgat violentmen,
hat devenit poy plu grass. Il imaginat tande far li sam prova sur su
confratres monacos, ma li dose hant esset tro fort, li religioses
morit pro it. De to ha venit li nómine
antimon quel on dat plu tard a ti mineral.

// XXX NOTE: ci esset li marca original de págine -73-

// Li max ancian bastament {{{3
==== Li max ancian bastament

Li unesim bastament (A. strike, D. Streik, F. grève) historicmen certmen
constatat esset un bastament de musicos. Li roman autor Titus Livius
raporta que in 311 ante nor era li roman guilde del musicos (li
«tibicines») mettet se junt in bastament, pro que on hat anullat les
li banquette gratuit a quel ili havet jure desde long témpor, e quel in
chascun annu esset celebrat sur li Capitol. Excitat per ti ruptura de
sacri traditiones, li musicos emigrat de Roma e transmigrat al proxim
Tibur (li modern Tivoli). Li roman magistrates esset in grandissim
embarass, pro que li sacrificies al deos absolut ne posset esser fat sin
musica. On applicat pro to un tric, i.e. on fat ebri li musicos un pos
un e ductet les retro a Roma sur grand furgones. Tárnen li bastament
finit per un plen success del bastamentantes, pro que li
censores adjudicat denove al musicos lor ancian privilegies por far
impossibil por omni témpores tal desagreabil
evenimentes.

[.author]
K{dot} Janotta (Wien).

// Li féminas es plu intoxicatori quam li mannes {{{3
==== Li féminas es plu intoxicatori quam li mannes

In omni témpores, li record del intoxicationes es tenet del bell sexu.
Li pluparte del intoxicationes es debit al féminas: li proportion es
circa 70%.

Pro quo? Pro que li fémina, ne havente li fortie, es obligat recurrer al
astutie.

Do, li fémina ha intoxicat in li antiquitá, ella ha intoxicat in
medievie, ella continuat in 17im secul, in li 18im; e in nor dies, li
intoxicatoras es, ho ve, ínnumerabil. On posse dir que li toxic es un
feminin arm.

Qualmen on intoxicat, antey Presc sempre per arsenic, tam plu que solmen
in 18im secul li celebri chimist Marsch inventet un apparate demonstrant
con certitá li presentie de arsenic in li homan córpor. Li Brinvilliers,
li Voisin, famosi intoxicatoras del 17im secul, usat exclusivmen
arsenic. Altres usat ópium; ma per ti toxic li efecte ne es sat secur.
On anc mentiona libres de queles li págines esset vernissat de
subtil toxicos; ma on ne have precis informationes pri ti toxicos.
Esque it actet se pri mandragore, pri orpiment, pri realgar? Ti du
ultimes es ancor derivates del arsenic.

It es trist constatar que hodie on ne intoxica minu quam antey. Li sol
progress consiste in li drogues usat: on ne usa plu arsenic.

// Celebri manjatores {{{3
==== Celebri manjatores

In li cap del turbe del gurmandes, on posse citar Apicius, quel vivet
sub li reyitá de Tiberius e quel morit quam gastronom, intoxicante se
durant un ultim festin. Il hat composit un «Manuale pri li maniere
acutar li apetite» e intitulat «De gulae irritamentis».

On cita anc li imperator Claudius Albinus, quel manjat in un sol dejuné
quin cent figs, cent persics, deci melones, circa deci kilos de vinberes
e triant-tri dozenes de ostres. Li imperator Maximinus, successor de
Alexandre Sever devenit tant gross que du mannes esset chargeat subtener
su ventre. Il portat quam anelle circum su fingres li brasselette de su
sponsa.

Li imperator Vitellius havet li custom far quar o quin grand repastes
omni dies. Un de ti repastes esset composit de 2000 piscos e de 7000
avies rari e saporosi. Un altri vez, il manjat li contenete de un vase
plenat de hépates, de fasanes, de lingues de scares, de cerebres de
pavones, de intrallias de murenes.

[.author]
Ex francés trad. R. Bg.

// Qualmen on informa se pri li sanitá del altres in li divers landes {{{2
=== Qualmen on informa se pri li sanitá del altres in li divers landes

Li Francese questiona: Qualmen vu ea? Li Germane: Qualmen vu trova vos?
Li Anglese: Qualmen vu fa? Li Italiane: Qualmen vu tene vos? Li
Russe e li Hollandese: Qualmen vu vive? Li Svede: Qualmen vu posse?
Li Chinese: Quo fa vor stomac, ha vu manjat vor ris? Li Egiptiane:
Quel es tui statu? Li Persan: Mey tui ombre nequande diminuer!

// XXX NOTE: ci esset li marca original de págine -74-

// Scienties {{{2
=== Scienties

// Animales quam medicos {{{3
==== Animales quam medicos

[.author]
(Ex Joseph Delmont «20 Jahre Grosstier-Fang»)

Omni animales, sin exception, es covrit de parasites, e it es
interessant que li parasites self suffre sub ancor plu micri vexardes.

In li african steppe, sur li Nil e altri aquas continental, on
sempre vide sur li dors del animales divers avios, diligentmen ocupat
manjar
divers insectes, vermes, pedicules, pulces, tics queles pulula sur e in
li pelle de su hóspedes.

Li animales save quel servicie amical les fa li avios, e tolera it
ne solmen que tis libera les del parasites vivent sur li pelle, ma,
mem ne protesta si li diligent alates fende
per lor bec li pelle de lor hóspedes -- quo certmen ne es fat sin dolor
-- per extraer li subcutan tics e vermes.

Si ti avios vell subitmen formorir, tande vell exploder epidemies e
maladies dermatic queles vell haver quam secuentie li extintion de mult
géneres de animales.

[.author]
Ex german traductet E. de Wahl.

// Li statistica del capilles {{{3
==== Li statistica del capilles

Un capille alonga se de 10 til 15 cm in un annu, ad maxim 18 cm. Li
crescentie in longore del capille augmenta del infantie til li
etá de 20 a 30 annus; desde ti etá, li
crescentie diminue. Sur li cap del olde ne
plu cresce nov capilles; li cadida ne plu essente compensat
per li capilles novmen format, li calvitá
eveni.

Li medial longore de un capillatura de fémina, sur quel ne ha passat li
tondette del capillero, es 50 cm; ma on ha constatat anc longore
de capilles til 180 cm che li fémina. Anc on ha trovat barbes
con longore de 2 metres.

Li durada de vive de un capille es generalmen de 2 til 3 annus,
ma quelc capilles resiste til 4 annus (In revancha, li crines del
cilies dura solmen tri til quar mensus). Strax quande un capille atinge
un cert longore, forma se in li radica un nov
capille quel va vicear li ancian destinat
desaparir.

Li scientist Jesionek havet li patientie recenser li capilles de
mult persones; il constata que un cap bon garnit have 90.000 til
140.000 capilles. Li fin capilles del blond
féminas sembla esser max numerosi, durant que
li gross ross capilles es inter li minim
rich.

[.author]
Ex francés trad. Ric. Berger.

// Un lacerte quel jetta su caude {{{3
==== Un lacerte quel jetta su caude

Un del creaturas max curiosi del arbust-landes es li lacerte conosset
sub li nómin de biciclette-lacerte, pro su special maniere moer se. It
have li custom, quande it es persequet tre proxim, jettar for su caude
por detornar li atention de ti quel perseque it. It sembla que it posse
separar se de ti membre secun voluntá, e quande it ha fat it, li caude
continua agitar se e saltar durant quelc minutes, quam si it vell haver
un vive índependent. Pro ti fenomen, li persequente halta e examina, quo
permisse al micri animale escapar de il. Quande li reptil ha talmen
abandonat su caude, un altri nov cresce pos quelc dies.

// Un ingeniosi explication {{{3
==== Un ingeniosi explication

Durant pluri secules, on ha mult polemisat por e contra li teories de
Galiléo concernent li rotation del terre circum li sole. Un monaco
italian, quel hat esset convictet de ti teories, subtenet in un societé
li ínmobilitá del sole in li centre de nor sistema planetari. Ma un
colego objectet le que secun li Sancti Scritures, Josué hat fat
stoppar li sole e que on ne da un tal ordon a quo es ínmobil!

«Yes, respondet nor monaco, ma it es justmen desde ti témpor que li
sole ha cessat tornar circum li terre e que it ha devenit ínmobil!!!»

// Lignin gambes e fals dentes {{{3
==== Lignin gambes e fals dentes

On ne deve creder que li lignin gambes, li fals dentes, e in general, li
usa del membres artificial, es modern invention; li coquetteríe ne es
de hodie e li féminas, desde li max alt antiquitá, fat metter se fals
dentes (Li mannes comensat mult plu tard).

In Old sarcofags exterrat in Etruria, on ha decovrit artificial dentes
fat ex ligne de sicomore, e ti dentes existe certmen desde 1700 annus
ante J.-C.

Li ancianes ha anc conosset li lignin gambes. Sur un vase greco-roman in
li museo del Louvres (Paris), on posse vider un satire con un lignin
gambe; on ha anc trovat un lignin gambe in un tombe in Capua, in
Italia.

Herodot mentiona fals pedes, Plinius un artificial manu. Ma li ver
scientie del artificial membres e su aplication origina de Ambroise
Paré, li grand chirurgo del 16im secul.

// Curiositá matematic {{{3
==== Curiositá matematic

Prende un folie de paper e un crayon, e scri li númer 142, 857. Poy
multiplica ti númer per 1 (to es ja fat), per 2, 3, 4, 5 e 6, poy
compara li six productes inter ili. Vu va constatar tri factes
extraordinari: a) On retrova in omni resultates li sam 6 ciffres; b)
Ti ciffres ne muta li órdin in quel ili appari li unesim vez; c) Ma
chascun ciffre figura successivmen in li comensa del producte obtenet.

In ultra, si vu multiplica ti númer per 7, vu obtene 6 sam cifres!

// Li flores emblematic {{{3
==== Li flores emblematic

Desde li cade del reyatu, Francia ne plu have flor emblematic e li lilie
florea ancor solmen sur li baniere de Johanna d'Arc. Ma it ne es lu sam
in li altri landes u li old alegories floral persiste perviver. Por
exemple, Anglia es sempre li land del rose, quam Scotland li land del
carde e Irland ti del rubi trifolie. Japan have quam emblema un
crisanteme e Canada li folie de acere. Australia ha adoptet li mimosa e
Germania, sempre sentimental, li centauréa. In fine USA renunciante li
violette, intente selecter li margarita. Russia prefere li spica de
frument.

// XXX NOTE: ci esset li marca original de págine -76-

// Save vu que… {{{2
=== Save vu que…

…li crocodil e li papagaye es li sol animales de quel li
superior maxille es mobil. Anc li musvolant es li sol volant animale
quel have quar pedes, dentes, lacte, quel
urina e quel parturi yunes.

…un hom es plu long de un centimetre quande il leva se quam in
vésper. Du factes explica ti fenomen. 1) Li dorsat spine es plu rect
quande on jace quam in li position vertical. 2) Li talon infla, e ti
inflation desapari quande on sta.

…du moscas posse haver 700.000 descendentes in minu quam tri mensus.

…li max micri arterie del homan córpor ne es plu grand quam li 1/10
de un fil de arané.

…li homes passa lor vive in desirar quo ili ne have, in mis-usar quo
ili have, e in regretar quo ili ne have plu.

…li Bible contene 46497 vezes li parol _e_. Li francesi filosof
Couturat ha posset dir que li traduction del Bible in Esperanto, per
Zamenhof, havet almen un utilitá: It monstra quant pesant e íntolerabil
es li parol kaj de Esperanto.

…solmen li hom e li simie have cilies in li du palpebres. Li
altri entes ne have les in li inferior
palpebre.

…Senior de Vendome dit que, in li marcha del armés, il hat
sovente examinat li querelles inter li mules e lor gardatores e que, ye
li honta del homanité, li rason esset presc
sempre che li mules!

// Politica de domination {{{2
=== Politica de domination

Apu fluvial jungles vivet un feroci tigre. Li boves del vicinage, queles
timet le, hesitat venir al aqua. Tamen de témpor a témpor it aparet, que
li tigre compatit les: il escartat se por que ili posset extincter su
sitie. Ma apen ili fat deci glotes, il acurret de nov, e su terribil
voce fat les fugir. -- «Excellentie, pro quo vu impedi li boves
trincar?» questionat un chacal, «ples vider, ili es debil e magri pro
manca de aqua. Esque vu ne prefere haver por vor table bon e frisc carne
quam ínvalidallia sin succ?» «Yo save self», objectet li tigre: «que
li carne, suffrent de sitie, ne es attractiv. Ma li potentates prefere
dominar debil truppes quam timer energic corn-batte, quande ili veni al
table.»

[.author]
A{dot} Kofman (USSR)

// Tragic aventura {{{2
=== Tragic aventura

In 1930, in un village del circumité de Split, in Yugoslavia, un old
fémina esse dormient, jacent in li herb, con li bocca apert.

Su dorme esset profund. Un serpent profitat de to por atinger li bocca
del dormienta e… intrar in it. Li fémina avigilat se. Ella tentat
vanimen desembarassar se del reptile. Ti-ci, in contrari, penetrat plu
profund in li stomac de su hósped quel esset urgentmen transportat al
hospital.

On devet aperter li stomac por extraer li tro audaciosi serpent.

// XXX NOTE: ci esset li marca original de págine -77-

// Anecdotes {{{2
=== Anecdotes

[.author]
Trad. R. Bg.

// XXX NEW: Li mancant titules del anectodes esset mettet in ti
// edition.

// Li consequenties de un maritage {{{3
==== Li consequenties de un maritage

Yo incontrat, durant un recent villegiatura, mi old amico Timoleon. Il
logiat in un micri provincial cité e il ha just maritat se. Pro que il
semblat suciosi, yo demandat le li cause de su anim-statu, e vi quo il
respondet me:

(Image)

-- «Yo have null secrete con te, e yo va strax explicar te quo me fa
perplex.

Yo just sponsat un vidua quel havet, de su prim marito, un ravissent yun
filia, nominat Zelie. Til nu, nullcos extraordinari, ma vi quande mi
historie deveni vermen formidabil. -- Benque sat etosi, mi patre
devenit amorós del adorabil Zelie, ma amorós til ne plu trincar e
manjar, e ti-ta idille ha just terminat se per un maritage, sam quam un
honest opera-comic.»

-- Nu, yo dit, to-ci es nullmen extraordinari!

-- Tu opine! Timoleon respondet con un amari rise. Ma, ínfelico! ples
meditar un poc pri li consequenties de ti maritage. Ho-moment, li autor
de mi vive, ha devenit tot simplicmen mi bel-filio, pro que il ha
sponsat mi filia. De un altri parte, mi bel-filia deveni mi bel-matre,
pro que ella es li sponsa de mi patre!

-- To sembla me rigorosmen logic, yo approbat, un poc embarassat avan
li coses quel on posset divinar, per li confidenties de Timoleon.

-- Expecta quo seque, mi amico continuat, e tu va svimmar per plen
brassades in li max burlesc imbrolia. Mi marita ha just obtenet un filio;
ti infanto es do li filio del matre del marita de mi patre, to es li
bel-fratre de mi patre, e in sam témpor mi onclo, pro que il esset li
fratre de mi bel-matre.

-- Oh! mi cap! mi cap! yo murmurat.

-- Yes, ples atenter, Timoleon continuat. In ti infernal aventura, mi
propri filio ha do devenit mi oncle! E pri li sponsa de mi patre, li
bell Zelie, quam noi nomina la, ella ha just parturit un bellissim
garson, quel es in sam témpor mi demí-fratre e mi nepoto, pro que il es
li filio del filia de mi sponsa!

(Image)

-- Yo peti gratie! yo exclamat.

-- No, nequel gratie, Timoleon recomensat con un faruchi visage, tu
volet conosser omnicos e tu va ear til li fine. Mi filia es ergo mi
matre, pro que ella es li marita de mi patre, e, íncredibil bizarreríe,
ne content esser li sponso de mi sponsa, yo self es anc su nepoto. E pro
que li marito del matre de un person es nominat li patre de ti-ci, esque
tu save quo eveni?

-- !!!

Timoleon exclamat:

-- Quo eveni! Nu, ho-moment, yo es mi propri patre!!!

Yo ne escutat le plu long e yo forcurret con li rapiditá de un zebre:

-- Adío! yo criat le, adío! Yo vade posir glacie sur mi front, nam yo
time haver un meningite.

[.author]
--
Auguste FAURE

(Ex francés traductet William Gilbert, Angers.)

Ilustrationes del traductor
--

// XXX NOTE: ci esset li marca original de págine -78-

// Li venjantie de un hungarian pictor {{{3
==== Li venjantie de un hungarian pictor

Ne omnes ama li modern pictura. It es li casu de un industriale, tre
conosset in Budapest, qui havet tamen li mal idé, comendar su portret a
un pictor del nov scole. Quande li industriale videt li portret, il
horret. Qui posset reconosser li seriós moné-mann, quel il esset, in li
individue con flammeant ocules, quel on videt sur li portret? Il
refusat do accepter ti-ci.

Li artist ne protestat, ma demandat al industriale que il dat le un
paper, scrit de su manu, atestant que li portret ne similat le. Talmen
esset fat.

Ma quant grand esset li stupefation del industriale constatante que su
portrete trovat se in un exposition con ti mention: Portret de un
criminale international!

Furiosi, li industriale trenat avan li judico li artist, quel naturalmen
exhibit li atestation scrit del industriale, e quel pruvat li
non-similitá del portrete.

On ha mult ridet pri ti historie in li circules artistic de Budapest.

// Li prudent judico {{{3
==== Li prudent judico

Ti historie evenit in un de ti micri índependent states de Antilles.
Omni vezes quande un Europan esset punit pro quelcunc culpa, su land ne
hesitat reclamar índemnitá e apoyar ti demanda per li inviation de un
curassat nave.

Talmen it esset sempre tre custosi imposir al blancos li general jure.

To ne esset ignorat del judico, pri quel yo vole parlar.

Un blanco hat maltractat un indigeno. Il esset arrestat e ductet avan li
judico.

Ti-ci questionat le:

-- A quel nation apartene vu?

Li blanco respondet que il esset SVISS cive. Tande li judico, tornante
se a su secretario, questionat:

-- Esque Svissia es un land de Europa?

-- Yes, Senior Presidente.

-- Esque it es in li bord del mare?

-- No, Svissia es completmen circumat de terres.

-- It have null naves?

-- No, Senior Presidente.

-- Bon, dit li judico. E tornante se vers li acusate:

-- Vu es condamnat a six mensus de prison, mi amico.

// Li du artes {{{3
==== Li du artes

Isocrat esset rhetor in Athena e docet li art oratori. Un die venit a il
un mann nominat Creon conosset quam un terribil parlard in li politic
reuniones.

-- Tu va dever payar un duplic precie si tu vole que yo da te leciones,
dit Isocrat.

-- E pro quo yo va dever payar plu quam li altres? questionat Creon.

-- Pro que, respondet li rhetor, yo va dever docer te du artes in vice
de un sol: ti de parlar e ti de tacer.

// Li similitá {{{3
==== Li similitá

In un cité de Saxonia existe un mann quel simila Bismark e quel,
naturalmen, cuida amorosmen ti similitá.

-- Mem mi pesa, il dit un die con fiertá, aproxima ti de Bismarck:
manca me solmen du kilogrammes.

// XXX TODO: Confirmar erra original «in tui dit»:

-- Ti du kilos manca probabilmen in tui, dit un camarad con un ínnocent
mime.

(Ex. francés trad. F. Lagnel, Svissia)

// XXX NOTE: ci esset li marca original de págine -79-

// Li tri facturas {{{3
==== Li tri facturas

Li modern dama a su modista:

-- Ples far me tri facturas. Un de Fr. 50, precie de mi chapel, un de
Fr. 30 por mi marito e un de Fr. 100 por mi amicas.

// Che li judico {{{3
==== Che li judico

-- Acusato, li interogada ne sembla har fatigat vos mult. Esque vu es
ja acustomat a it?

-- Yes, yo es maritat!

// Li pruva {{{3
==== Li pruva

Un Senioretta, quel prende leciones de cant di a su servitora:

-- Crede vu que li yun mann, quel logia vis a vis, audi me cantar?

-- Certmen, Seniora, nam chascun vez il clude su fenestre.

// Li diferentie {{{3
==== Li diferentie

On demandat a Piron li differentie existent inter un fémina e un
spegul.

-- It es, il dit, que un fémina parla sin reflecter e que un spegul
reflecte sin parlar.

-- Save vu dir me, Senior, responde alor li seniora, quel diferentie es
inter vu e li sam spegul? Vu ne responde? Nu, it es que li spegul es
polit e vu ne.

// Li pruva {{{3
==== Li pruva

-- Esque li acusato semblat esser, in li vésper del afere, sub li
influentie del alcohol?

Un assistant: -- Certmen senior judico! Il havet un tasca-horloge con
luminós facie e provat inflammar su cigar per it!

// Comparation {{{3
==== Comparation

Mamá e bebé retroveni del promenada.

-- Oh! di mamá tot joyosi a su marito, un bon nova: Bebé ha pronunciat
su unesim parol.

-- Vermen, di li patre ancor plu joyosi.

-- Yes. Noi esset in li zoological jardin avan li cage del gross simies.
Bebé ha clamat: Papá! Papá!

// Paroles de infant {{{3
==== Paroles de infant

On aresta un micri vagant infant qui refusa indicar li adresse de su
matre.

-- Esque vu va retro-ducter me a ella?

-- Proquo ti question, esque ella batte te?

-- No! Ma ella pectina me!

// Dentistes {{{3
==== Dentistes

Li dentist: -- It es necessi extraer vor dente. Ma ples ne timer: yo
va far vos un injection e vu nequant va sentir.

Li client: -- Vu posse racontar to a altres. Yo self es dentist.

// Li marito convenient {{{3
==== Li marito convenient

Li amica: -- Ma il es vermen sempre in un íncredibil distraction, vor
marito! Esque to ne es sin ínconvenientie?

Li marita: -- To depende. In li ultim mensu, il ha dat me du vezes li
pecunie del menage.

// Un terribil abonnament {{{3
==== Un terribil abonnament

Un jurnal volente enumerar li qualitás de un mort cive scrit:

«Li morto ha mult suffret in su vive. Il esset abonnat a nor jurnal
desde su aparition.»

// Li pictor e li cocinera {{{3
==== Li pictor e li cocinera

-- Di me, Seniora Durand, qualmen eveni que li ovrero gipsero-pictor ne
ha ja finit vernissar mi cocinería, e tamen, por li vor, omnicos esset
finit pos du dies?

-- To es tre simplic, Seniora Blanc. Mi cocinera have 60 annus; li vor
have solmen 20.

// Response definitiv {{{3
==== Response definitiv

// XXX NOTE: Ti citate es in tri numerós:
// - Cosmoglotta A 96 (may-jun 1934)
// - Cosmoglotta B 40 (nov 1942)
// - Cosmoglotta B 65 (dec 1944)

Voltaire scrit a un molestant quel persequet le per ínutil lettres:
«Senior, yo es mort, talmen yo ne va plu posser responder al lettres,
quel vu va far me li honor scrir me.»

// XXX NOTE: ci esset li marca original de págine -80-

// Cosmoglotta A 97 (1934-07/08) {{{1
== Cosmoglotta A 97 (1934-07/08)

ANNU XIII    Julí-August    No 6 (97)

// Stil e harmonie in lingue international {{{2
=== Stil e harmonie in lingue international

Un cose til nu presc ne observat es li stil e su unitaritá in li lingue international.

On save que chascun lingue natural have su propri fonetism, su apart
son, per quel, sin mem audir li singul paroles o comprender li contenete
del parlat, on strax save quel lingue es parlat, NB si on conosse li
sonalitá de ti lingue. Ti special fonetism certmen partmen depende del
metode pronunciar li singul fonemes (sones), ma de altri parte anc del
combination de ti fonemes. Pluri lingues, p. ex. li anglés e li slavic
lingues tolera li juntion de pluri consonantes, altris, quam li oceanic
lingues ne possede mem combinationes de du consonantes, sin separar les
per vocales. Chascun lingue have su special favorisat son-combinationes:
mani ama diftongs, altri ama clar vocales, altri prefere ínclar, quam
in anglés. Li turanic lingues harmonisa li vocales del dependent paroles
e mem sufixes secun li principal etc.

Si paroles extran es acceptet in un lingue, on strax muta lor fonetism,
adaptante it a su propri, proque chascun idioma postula un altri
special
position e adaptation del muscules del bocca, e ne posse e ne vole
subitmen mutar in li fluentie del parlada ti general situation del
laring e lingue. Li max pregnant exemple es li anglés pronunciation del
incorporat latin e francés paroles! It sembla exister un corelation
inter li form del bocca e fonetisme del lingue parlat. Ples remarcar li
avansat menton del angleses e li conosset ínclar pronunciation, o li
larg plat bocca del finnes e li exuberant long ä-sones in ti lingue.
Yo ne vole ci explorar ca li form del organes ha influentiat li sones, o
li sempre repetit sones ha stabilisar li form del organes, ma un conex
sembla exister.

On va questionar, in quo to omnicos relate li lingue international? Yo pensa que li
estetic fluent unitari caractere anc de un constructet lingue
international lude un imens role per to, que it posse repugnar li
publica, si it pecca contra ti subconscient sentiment.

// XXX NOTE: li marca original de págine -81- esset in li sequent
// paragraf:

On memora li competition ante li Delegation de 1907, u li
principal concurrentes esset Esperanto e Idiom Neutral. On aconosset
generalmen li plu modern structura e form del Neutral, ma electet un
Esperanto correctend, yo opine, ne solmen pro li expansion e altri
partie-politic motives ma anc pro li disgustant form de Neutral. Advere
anc Esperanto have mult formes peccant contra li harmonie e custome, p. ex.
ŝraubo, boao, Anamujo etc., e to certmen va luder
su
role che li final concurrentie inter li lingue international. Nam just pro su mult
desgustant formes on ne va posser accepter Esperanto tal qual, sin reformes.

Ma si on deve far reformes, tande li sol ponderós argument de Esperanto; su
grand expansion, li grand litteratura, li númere de grammaticas, lexicos
etc.; to omnicos va esser desvalorat, e un reformat, corectet Esperanto, sin
omni ti acumulat medies de potentie, ne va posser luctar contra li
modern formes de lingue international.

Hodie noi posse dir, que li ne-esperantic form del lingue international ha
incorporat se in tri images: 1) Latino sine Flexione, basat solmen sur
li classic Latin. 2) Occidental crescet sur li comun paroles del natural
lingues e 3) Novial un sintese inter Ido e Idiom
Neutral.

Latino sine Flexione es pesant e ínmodern, adplu ínpotent, íncapabil crear nov
paroles, do ínusabil por un lingue del futuritá. Resta li du modern
formes Occidental e Novial, li unesim con un psicologic regularitá elastic, li
duesim con un pronunciat regularitá mecanic-rigid, ma deficient in li
derivation. Pri Occidental, on ha dit, que it es un lingue fascinant; pri
Novial, Prof. Weekly expresset, que malgré su teoric apreciation,
personalmen il senti se nauseat per it.

It sembla clar que li final form del lingue international che su introduction
general va esser proxim de ti du ultim citat lingues. Ma de quo va
depender su form e su stil It sembla clar que
ili es predecidet 1) in su form per li comun
international paroles, a quel li altri nov introductet va
dever assimilar se, e 2) in su pronunciation
per cert usanties ja stabilisat e introductet
in li practica per li ja existent formes del lingue international Esperanto,
Ido, Occidental. Pro to li metode de Prof
Jespersen eliminar c, z, e compensar les per s, o almen pronunciar omni
ti divers lítteres egalmen quam s,
probabilmen ne va trovar general aprobation. Sammen it
es verisimil que li general tendentie de omni
lingue international: atinger max possibil regularitá, va
influentiar anc Occidental in li direction de simplification del historic
ortografie e de elimination de heredat sovent ínregulari
anglo-francismes e pur latinismes, e lor compensation per autonom
regulari derivationes e noviformationes, un tendentie quel nu on posse
vider in omni pur national lingues, per quo li vermen comun materiale
linguistic rapidmen diminue e li supra-nominat -ismes resta comprensibil
a un micrissim minorité de scientistes. In li unesim témpores del
presentation e introduction un tal conservatism naturalmen esset necessi
por ne perdir li contact con li civilisat munde. Ma it es absolut
cert,
que quande li lingue international va comensar viver su propri autonom e vast-expandet
vive, tande it va forjettar li foren catenes e evoluer in propri vigorós
líber maniere. Li general supranational popul del terre va prescrir
tande su propri leges de evolution a su comun lingue international. Nor obliga es, que
noi mey tener apert omni vias e ne obstructer les per ínnatural aprioric
rigid «principies», ma inprofundar nos in li essentie del lingues e
escutar su intern spiritu.

[.author]
E{dot} Wahl

// XXX NOTE: ci esset li marca original de págine -82-

// Precios attestation {{{2
=== Precios attestation

Li organ del Idistes consacra denov 7 págines de su numeró
junio-julí-august a examinar li diferentie de conception inter Occidetal
e Ido. Pro que noi ja consacrat un tot brochura e un special numeró
(februar 1934) a ti question, e que nor letores es saturat de ti
discussiones ínterminabil, noi renuncia reprender punctu pos punctu li
argumentes de sr. Matejka por refutar les. Desde que li principal
colaborator de Progreso (sr. Ilmari Federn) ha adheret a Occidental, noi
pensa que li objectiones de Progreso contra Occidental ne es tre
convictiv!

// XXX TODO: Confirma erra original: «it valet li pensa»:

Quande Ido havet 1{nbsp}500 membres inscrit, it valet li pena combatter su
anti-natural e ultra-logistic base debit a Couturat; ma nu quande ancor
apen 100 idistes responde al circulares, it sembla que «li cart-lud ne
vale li candel» quam di un proverbie russ.

Por Sr. Matejka, li Idistes es objectiv, durant que noi es solmen
subjectiv!! Tal afirmationes es de tis quel ne custa mult pena a lor
autor!

Tamen un declaration de sr. Matejka merita esser signalat; il asserte
que li famos «regul de Wahl es probabilmen li max remarcabil
«trovajo» del modern interlinguistica». Til hodie, nequi de nos
audaciat scrir un tal formul orgoliós. Noi do inregistra con grand joya
ti confession de un adversario.

E sr. Matejka fini per ti conclusion stupefant:

____
Durant quande it es tre possibil crear Ido plu perfect sur su
fundament, on ne posse perfectionar Occidental. Ti sistema ha atinget
practicalmen li maximum de to quo posse esser fat sur li base del
naturalitá lingual.
____

Coidealist, mi fratres, yo peti vos meditar ti conclusion. Forsan un vez
vu ha timet que Occidental ne es suficentmen natural, que plu tard it va
esser ameliorat, changeat e que li manuales va devenir obsolet, etc.
Abandona hodie tal preoccupationes e mette definitivmen in vor cap to
quo nor adversarios self agnosce e publica, ad saver: *Occidental
ha atinget li maximum del naturalitá lingual.* Per un sol colp, sr.
de Wahl ha trovat li sistema max natural!

In contrari (sempre secun Progreso!) Ido besona ancor esser
perfectionat. Li long discussiones e propositiones de reformes, publicat
in Progreso e quel presc omni converge vers Occidental, monstra que plu
o minu tard on va dever reformar Ido. Tande omni libres, omni manuales
in omni lingues va esser demodat. Qui va reediter les, savente que li
sam devalorisation va recomensar, ye chascun perfectionament de Ido?
Sr. M. ne explica it nos!

// XXX NOTE: li marca original de págine -83- esset in li sequent
// paragraf:

Li Idistes deve comprender que mult compromiss es possibil inter lor
conception e nor conception. Ili considera li lingue quam alquo
matematic, mecanic; noi considera li idioma international quam alquo
vivent e per to submisset al leges del vive. Ili reprocha a
Occidental, por exemple li possibilitá dar a un parol un sens translatet
si li contextu impedi li miscomprension (li construction in vice de
constructage). Ma tal translationes existe in omni lingues del munde,
sin alcun desavantage. Li Idistes considera li lingue international quam
specialmen destinat fortiar li homes parlar logicmen, e noi considera it
quam destinat far les comprender unaltru. Null concordie es possibil
inter nos. Li future sol va monstrar qui es rect, e ne li
discussiones… objectiv o subjectiv!

[.author]
R{dot} Bg.

// Li futur lingue auxiliari de Europa {{{2
=== Li futur lingue auxiliari de Europa

Si un die noi va posseder li hodie ancor utopic ideale, li unit Europa,
noi va besonar anc un commun lingue de Europa. Un intercomprension
general va esser possibil solmen si li lingual barrages va desaparir. To
naturalmen ne significa que ti lingue va supresser li lingues national.
To es ínpossibil e totalmen índesirabil. Solmen sur base national e
populari posse nascer e evoluer li arte in omni su formes. Forsan just
pro to li civilisation de Roma ne ha productet propri arte, proque it ha
anullat omni national lingues in su territoria.

In compensation ti sam general lingue latin esset usat durant long
secules quam lingue international, advere bentost solmen in li circules
de scientie. Per to it devenit rigid e ne possente sequer li evolution
del témpor devet morir.

Por mutual intercomprension Europa do besona un nov modern comun Latin,
quel es tam expressiv e flexibil quam li modern lingues, quel contene
omni ja comun e international paroles e formes, e quel in su grammatica
es regulari e facilmen aprensibil por omni europano.

Un tal lingue es «OCCIDENTAL» quel aspira esser li futur populari comun
Latin de Europa Unit.

// Occidental es li unic sistema quel forma regularimen li vocabularium international {{{2
=== Occidental es li unic sistema quel forma regularimen li vocabularium international

- act
- act-ion
- act-or
- act-iv
- act-iv-ita
- re-act-ion
- re-act-ion-ario
- re-act-iv
- retro-act-iv
- struct-ura
- con-struct-er
- con-struct-ion
- con-struct-or
- con-struct-iv
- de-struct-er
- de-struct-ion
- de-struct-iv
- de-struct-or
- sta-r
- sta-t-ion
- sta-t-ion-ari
- sta-t-ura
- sta-t-ic
- con-sta-nt
- in-con-sta-nt-łe
- sta-bil
- sta-bil-is-ar
- sta-bil-is-ation
- sta-bil-is-at-or
- in-sta-bil
- in-sta-bil-itá
- senti-r
- senti-ment
- senti-ment-al
- senti-ment-al-ism
- senti-ment-al-ita
- pre-senti-r
- con-senti-r
- con-senti-ment
- dis-senti-ment
- retro-act-iv-ita
- infra-struct-ura
- super-struct-ura

// XXX NOTE: ci esset li marca original de págine -84-

// Hibrides {{{2
=== Hibrides

In «Kosmoglott» (annu 11, págin 11) e in «Tolero» (págin 342) senior
Dr. Frank A. Riedel, coautor de Uniti Langue, assertet que hibrides
inter germanic temas e romanic sufixes e vice versa ne posse esser
tolerat in un lingue artificial, pro que tal hibrides viola li europan
lingual sentiment.

Nu, just li lingue anglesi, quel Uniti Langue imita in altissim gradu,
da nos mult exemples per tal hibrides. Yo enumera ci quelc tales, in
prim germanic temas con romanic (latin) suffixes: drinkable
(trincabil), eatable (manjabil), blockade, bondage (subjectitá),
hindrance (impedientie), forbearance (negligentie), backwardation
(restitution), starvation (morte pro fame), talkative (loquaci),
atonement (penitentie), goddess (deessa); poy romanic temas con
germanic suffixes: rapidness (rapiditá), rapidly (rapidmen), graceful
(graciosi), joyful (joyosi), autorship (autoritá); e centenes altri
simil formationes, anc li participies de romanic temas per -ed (p.
ex. constructed, moderated) e -ing (p. ex. constructing, obliging). E
in plu on trova in anglesi anc hibrides inter germanic temas e grec
(grecolatin) suffixes: heathenism (paganisme), free-lovism (doctrina
del líber amore), womanize (effeminar), etc.,
etc.

Noi posse vider ex ti curt liste, que anglesi have mult derivatori
hibrides, queles Occidental ne conosse; ergo secun li definition de
senior Riedel, anglesi es plu lontan del europan lingual sentiment quam
Occidental. Esque to ne es un funest signe por Uniti Langue self, quel
ya imita precipue li lingue anglesi?

Omni europan lingues have hibrides, Ples comparar por exemple german
substantives Blockade, Autorschaft, Bohrist (forero), Lagerist
(magasinero), Gichtiker (arthritico), Blumist (florist), Blumistik
(floristica), Hornist (cornist, A horn-player). Hanswurstiade
(buffoneríe), Stellage (scafalde, A scaffelding), Takelage, (A. rigging,
F{dot} agrès); in plu li verbes, queles junte a un germanic tema li romanic
infinitivic desinentle -r con li precedent vocal juntiv -ie- (pronuncia
i long), a quel pseudosufix -ier- on anexe li germanic verbal
desinenties (in infinitive -en), por exemple: abcdieren (pronuncia
«abetsedi'ren»; cantar melodies con li german nomination del notes),
amtieren (functionar), blockieren, buchstabieren (dislitterar),
bugsieren (bugser, A to tow, F. remorquer), drangsalieren (tormentar),
halbieren (partir in du), hausieren (colportar), lautieren (dismembrar
un parol secun fones, disfonar). Tre strangi es li german verb
kutschieren, consistent ex li madyaric thema kutsch- (kocsi) e li
romanic pseudosufix -ier.

// XXX NOTE: ci esset li marca original de págine -85-

Ma anc li romanic e slavic lingues contene mult hibrides, por exemple in
li romanic lingues li derivates diminutiv per li tre frequent suffix I.
-etto, F. -et, SP. -ito (Occidental -ett), quel sufix es certmen ne de latin
origin, sin que on posse constatar til nu su provenientie. Hibrides es
anc li romanic paroles con li germanic sufix -ard: J. vechiardo (old
mann), linguardo (hom loquaci), testardo (hom obstinat), F. richard,
criard, montagnard, campagnard e li recent neologismes communard,
chéquard, dreyfusard, chauffard. Tis es solmen quelc exemples ex li
romanic lingues; ili vell posser esser augmentat in ampli
maniere.

Omni ti exemples pruva, que li juntion de heterogen elementes viola
forsan li lingual sentiment de mani nationalistic puristes ma ne ti del
grand masses europan. Por exemple li german nationalistes mey dir
«Funkspruch, Fernsprecher (un «bellissim» parol), Anschrift,
Kraftwagen» etc., ma li grand masse del german popul di
«Radio, Telefon, Adress, Auto». In sam ti german nationalistes
conserva li gotic lítteres assertente que ili es li sant «german»
alfabet, e ili es tre astonat, si on pruva les que ti lítteres es un
invention de francesi monacos e ha esset usat ante li francesi
revolution de omni romanic, germanic e catolic-slavic popules. Hodie in
ti relation li turcos e japanesos es plu progressiv quam li german
nationalistes.

Ma quam li alfabet international (falsimen nominat sovente «latin») es
un postulate del modern cultura, tam anc li hibrides es li signe de un
cosmopolitan europan lingual sentiment.

[.author]
Karl Janotta (Austria)

// Li future del lingue arabic {{{2
=== Li future del lingue arabic

Secun li «Times», li arabic Academie instituet li ultim annu per li
rey Fuad, secun li modelle del francés Academie, just terminat su
unesim session. Su scop es regularisar li lingue arabic. Su statutes
esset adoptet e su metodes de labores fixat. Ti institution esset
desirat pro que li classic arab devenit sempre plu morit lingue, tande
li necessitas del modern vive postula li introduction de un quantitá de
nov vocabules de quel li adoption crea un lingue sempre plu nov. On vole
furnir al pensada un expression quel, per conservar li richesse e
bellitá del lingue del Coran, servi al usual
relationes.

Li unesim reunion del Academie, in Januar 1934, causat a plures un cert
desquietá: on previdet que li incontra de cheiks saturat del docentie
del Coran e de classic litteratura con litterates format per li docentie
del modern institutes e ínpatient pri progress, ne vell arrivar a un
suficent resultate; on expectat mem que pos quelc discussiones li
conservatores e li modernistes vell aconosser li ínpossibilitá concordar
e que un del partises ne vell conceder terren al altre. Existet in fact,
ye li comense, quelc chicanes inter li cheik conservatori e li
partisanes del innovationes, ma li unesimes rapidmen comprendet que ili
ne vell posser resister al modern current e li unanimitá fat se sur omni
important punctus del principies a sequer.

[.author]
(Ex «Gazette de Lausanne» trad. F. Lagnel.)

// XXX NOTE: ci esset li marca original de págine -86-

// Un drama in li station {{{2
=== Un drama in li station

Li tren arivat in li strett defilé perdit in li montes de Algeria,
aportante un poc de vive in li station solitari. Un agent del ferrovia
descendet del unic vagon de viageros e dat al station-chef Reville un
covert, diente:

-- Vi li moné del mensu: ducent mill francs quel vu deve, quam in
custom, remetter deman al director del miniera por payar li ovreros.

-- Bon! Esque vu have altri cos por li station hodie?

-- Yes… Vide… Ti motociclette e du sarcos, yo vole dir du buxes
plen de utensiles.

-- Por qui?

-- Antonio Ibáñez, in li station. Esque vu conosse le?

Pos li departe del tren, restat solmen in li station li yun
functionario. Un pluvie comensat cader, brutal quam un guancie-batte.
Reville intrat in su buró e recludet li porta.

«Sol, tot sol, e nequo a far til deman».

Reville tamen ne esset pessimist. Por reacter contra li tristesse, il
examinat li pesant covert destinat al director del miniera… Plu quam
Fr. 200.000… Si li malfatores vell saver it! Il ridet vocosimen ye
ti pensa. Instinctivmen, il prendet su revólver: it esset vacui; il
hat exhaustet li munitiones tirante al cible.

Un vag inquietitá opresset le.

-- «Li chef de tren ha suggestionat mi mente con su sarcos», il
ricanat.

In facte, ti du buxes retenet su preoccupation. In li ombre quel invadet
li chambre, ili vermen similat du sarcos. Quel strangi idé selecter un
tal inpaccage.

-- «Antonio Ibáñez? Yo ne conosse ti nómin. Forsan un nov employate del
miniera, quel va arivar deman. Ma si il crede que il va posser viagear
in li montes per su moto!»

E, apoyante se al reservuore por examinar li motor, Reville sentit su
fingres humidar se.

-- «Benzin? Li reservuore es do plen. To es vermen strangi.»

E, pos que il restat ci, ínmobil, e que desde 10 minutes almen, nequo
trublat li opressent silentie del chambre, il sentit subitmen un frisson
glaciar su carne.

// XXX NOTE: li marca original de págine -87- esset in li sequent
// paragraf:

De ti long bux just surtit un bruida. Alquo hat moet. Livid, Reville
tremet… Li ducent mil francs… Li motociclette posse portar du
mannes; it es ja plen de benzin. Ambi buxes es habitat; lor
extraordinari pesa explica se nu. Li covriment va sublevar se forsan
strax, e il
es sol, tot sol in un dom isolat in li montes. Il have solmen un
revólver sin cartuche.

Retenente su respiration, il escuta. On moe ancor. Sin dúbit, on crede
que il ne plu es in li chambre. Il save que si li covriment subleva se,
il es mort. Su front es plen de sudore.

Un idé venit a su sucurs. Tra li porta del buró, il exclamat hiante:

-- «Nu, yo va posser ear in li lette; ancor un telegramme de
servicie».

Su ocules sempre cuidat li buxes, u esset celat li du malfatores, quel
va fugir sur li motociclette, pos har mortat le e furtet li Fr. 200.000

Il sedentat se avan li aparate telegrafic e febrosimen, lansat un
depeche al unesim station quel possedet un locomotive. Si il posse
resister du hores, il es salvat.

Poy il trova li coragie cantettar un valse. Su cerebre ha combinat un
plan. Il prende un martelle e grand cloves; poy il interrupte su cant.

-- «Quel desórdine, il gruni. Nu un poc de pena, mi old Reville. Ti
coffre sur ti altri. Nu, ti moto contra li mur. -- Ah, ancor ti sarcos.
Pro quo li employates del tren ne mettet les strax li un sur li altri
por far un poc plazza. To es absolut necessi».

Il successat sublevar un del buxes e hissar it sur li altri. Li martelle
in su manu, examinante plu proxim li covriment, il trova li charnires
sur li levul latere. Sur li dextri láter, su manu tasta. Il trova li loc
in quel il posse far penetrar un clove por impedir li surtida del
bandite.

Su manu hesita; nam, il save it, li colp de martelle va comensar li
combatte. Finalmen, il decide; li martelle cade per su tot fortie sur
li clove quel traversa li planc e penetra in li lateral parete del
sarco. Un secund colp e li covriment es rivetat. Ma in li sam moment, un
intern choc sucusse li bux. Tro tard. Altri cloves clude definitivmen in
li sarco li prisonero quel ulula.

-- «Surti, Michael. Morta le. Il inclova me.»

-- «Tira tra li planc!»

-- «Yo ne posse moer li brass. Prova renversar mi bux por liberar te.»

Li crias del bandites circuma Reville quel tace e continua infundar li
cloves, nam il senti que li unesimes ne sufice. Tamen, su obliga deveni
desfacil. Pro li sucusses del inferior bux, li unesim deplazza se e cade
sur li suol; li covriment del altri subleva se; ma Reville salta sur
it. Li pesa de su genús ne sufice.

Per sucusses, li bandite prova aperter denov li covriment. Reville have
null apoy. E su forties diminue poc a poc. Il comprende que si su
adversario posse surtir su brass por utilisar su revólver, su situation
es sin espera. E li locomotive de sucurs ne va arivar ante un hor.

Nu li prisonero in li bux ha successat cuchar se sur li ventre;
apoyante se sur li cudes, il subleva li planc lentimen, irresistibilmen.

// XXX NOTE: ci esset li marca original de págine -88-

Omni facultás de Reville, omni su forties tende a ti unic cos: impedir
li manu surtir del bux.

In li max tragic momentes, sovente un genial idé subitmen scintilla.
Reville perceptet que li sol medie resister al pussada del dors esset
frappar un clove tra li centre del covriment. Quande li acutitá de un
clove pica vor pelle, vu ne plu desira apoyar sur it!

Un horribil ulula respondet a su nov colp de martelle. Victorie! Li
medie successa. Tamen, un brass surti del apertura; un revólver tira
sin atinger li functionario. Con li energie del desespera, Reville
frappa plu fort sur li clove. Un rasla succede al crias, li covriment
recade bruscmen. Li clove ha perforat un vertebre del bandite. Reville,
completmen exhaustet, evanesce.

Un hor plu tard, un locomotive arivat finalmen per tot vitesse in li
station, aportante li gendarmes. Tis-ci, saltante in li sala, trovat
Reville jacent sur li fatal bux, durante que li furtero ancor vivent
provat aperter su prison forante li parete per su cultel. Li gendarmes
forprendet le por un altri prison plu grand e Reville heredat li
motociclette quam recompensa de su corage.

[.author]
E{dot} de Keyser (Francia).

// Du poemas original in Occidental {{{2
=== Du poemas original in Occidental

del poet tchecoslovac Jaroslav Podobsky.

.De ú it veni…
[verse]
____
De ú it veni,
ti vern misterios,
con levi son del vente,
quel avigila ommcos?

De ú it veni,
ti luce amoros,
quel dá l'odor al flores
e voca ex li rev li ros?

De ú it veni,
ti strangi sentiment,
quel in nor anim intra
con exaltation del vent?

De ú it veni,
ti dulci, gay amor,
de quel stellett it veni
ti fascinant e nobli flor?

It yo ne save…
Quo posse dir rason?
Yo senti in mi anim,
que Deo self creat ti don…
____

.Li voce de cloches
[verse]
____
Trans campes vola son de cloches,
portat per levi vent,
li silvas atentiv escuta
ti voce subrident…

Li tones pur e clar quam fonte
alevia nor ment --
Li aviettes gaymen canta
un canzonett argent --

Ad supra vola chascun anim
con avies e vent
e retroveni del altesse
felici e silent…
____

// XXX NOTE: ci esset li marca original de págine -89-

// Li fine de un celebri pictor {{{2
=== Li fine de un celebri pictor

Li die de Cristmas 1883, un artista del «Teatre del Varietás» in
Paris, nominat Suzanne Valadon, parturit un infant ínlegitim, quel esset
adoptet plu tard de un jurnalist hispan e quel recivet pro to li nómin
de Maurice Utrillo. Suzanne Valadon self aquisitet poy un grand
celebritá quam pictora. Ella esset li unesim professor de su filio.

Ancor yun, Maurice Utrillo comensat ebriar se; li medie in quel il
vivet, li manca de education e de vigilantie, forsan anc cert hereditari
vicies, ludet un funest rol. Li absint specialmen atraet li yun pictor
con un fortie ínresistibil.

Li talent de Maurice Utrillo esset tre grand. Il amat principalmen
picter li ínconosset quarteres de Montmartre, li old mures del domes. Il
savet marvelosimen representar li usat fassades. Ma il esset sempre plu
sovent recolleet del policie, in statu de complet ebrietá; finalmen on
devet includer le in un etablissement de sanitá. Quelc collectionistes
explotat su talent e su passion; in statu de ebrietá, il vendit les
picturas ye derisori precies. Quande su ovres esset revendit ye altissim
precies, il self esset sedent sur li suol de un asil, ludent con pupés e
plumbin soldates. Il morit in 1933, in li etá de 50 annus.

// Humor {{{2
=== Humor

// XXX NEW: Li titul «Humor» esset creat por contener li sequent
// tri sectiones, de queles li du ultim ne havet titul, e it esset anc
// creat ex lor textus.

// Quo posse resultar ex exagerat reclama {{{3
==== Quo posse resultar ex exagerat reclama

Un firma de motorcicles anuncia que li custas del viage es retropayat
al comprator. Un mann intra in li locale del exposition e di voler
comprar un motorcicle -- malgré li crise! Con grand amabilitá li
principale e du venditores explica le li avantages del divers
fabricates, durant que li bell secretariessa in li buró contempla
astonat li rar aparentie de un eventual comprator. Finalmen li client
monstra un motorcicle: «Quant custa ti-ci?» -- «1800 frs.,
senior», esset li response. -- «Secun vor anuncie vu recompensa li
custas del viage al client pos compration de un cicle?» -- «Ma
certmen, senior. Quant es vor expenses?» Li client calculat sur un
pezze de paper e finalmen dit: «Vu debi me ancor 105 frs.; nam yo
veni de Sud-America!»

// Un infant questiona li matre {{{3
==== Un infant questiona li matre

Infant: Proquo papa have tam poc capilles sur su
cap?

Li matre: Pro que il deve tant pensar.

Infant: Ma proquo poy tu have tam mult, mamá?

// In li scole {{{3
==== In li scole

Preceptor: Esque tu save pro quo yo antey nominat te un micri ásino?

Scolero: Proque yo ne ancor es tam grand quam vu senior preceptor.

[.author]
Ex german trad. Dr H. Nidecker (Svissia).

// XXX NOTE: ci esset li marca original de págine -90-

// Education de prince {{{2
=== Education de prince

Li unquande reyent matre-imperatressa de China un die nominat un del max
eminent, max erudit e max delicat mandarinos del celest imperia quam
preceptor de su ilustri descendente e heredante del tron con li
indication instructer li prince con afabilitá e indulgentie in ocasion
de eventual erras, mancas e peccas, e sempre cuidosimen evitar omni tro
acerb e brusc contraditiones, queles vell posser influentiar
desfavorabilmen li caractere del prince. Un die quande ili fat li
customal promenada, li du incontrat un truppe de agnes. Fidel a su
instruction, li preceptor questionat su elev con emfasat ceremoniositá,
quel animales tis es. «Svines!» respondet li princello. -- «Tre bon!
Bonissim!» remarcat li mandarino. «Vor Altess have perfect rason til
un cert gradu, nam ili have quar gambes quam li svines. Si ili ne
vell esser covrit per lan, in ti casu ili vell posser esser in fact
svines. Tamen
on es customat nominar svines covrit con lan “agnes”».

[.author]
Trad. E. Moess (Austria).

// Li buc {{{2
=== Li buc

[.author]
Secun TCHUDI (Li Alpes, Bern 1859).

Li bucs monstra sempre un humor audaciosi e temerari; li tenida de lor
cap expresse cert seriositá, ma li vivacitá de lor regard anuncia que
ili ne va lassar escapar li ocasion far un malicie. Li agne, quam li
savagi capro, monstra un joyosi humor quam in su yunesse, durant que li
capra conserva su tot vive ti caractere querellaci; ella provoca
facilmen al combatte.

Un scene comic evenit un die in li passage alpin Grimsel. Un turist,
sedente sur li trunc de un árbor, proxim li albergo, hat indormit se in
medie de un letura. Un buc, quel promenat in li vicinage, surprisat del
strangi movement de su cap, quel cade un vez ad-avan, un vez a retro, ne
dubita que to es un provocation, e prepara se al atacca; pos har
prudentmen mesurat li distantie, il precipita se, con li cornes ad-avan,
sur li ínfelici turist indormit, quel cade retro con pedes ad-up.

Li buc, astonat e presc terret per un victorie quel ha custat le tam
poc, erectet se per su anterior pedes sur li trunc quel su victim ha
just forlassat tam bruscmen. Il considerat con max grand atention li
eforties, acompaniat de crias e juramentes, quel fa li povri turist por
relevar se.

// XXX NOTE: ci esset li marca original de págine -91-

// Li orígine del lude de dominó {{{2
=== Li orígine del lude de dominó

Quam li chac, li lude de dominó es un del max ancian in li munde.

Ti passa-témpor, quel ha un poc cadet in oblivia, esset ja conosset del
Hebreos. Li Chineses conosse it desde tre ancian epoca. In Europa, it
expandet se solmen in XVIII-im secul.

Pri li orígine del nómin, li opiniones difere. Alcunes pretende que
Domino esset li nómin de su inventor o almen del hom quel introductet it
in li Occidente.

Por li altres, ti nómin proveni del custom quel li monacos havet a luder
in li conventes ye ti ínnocent lude. Li ganiante, posient su ultim
plazza, dit habitualmen: «Mersí, mi Deo» quo es traductet in latin
per Domino gratias, e per abreviation:
Domino.

In lingue Occidental es talmen explicat li existentie del sam parol por
nominar Jesu-Crist e li lude. Ma li accentu marca li significationes:
Dómino e dominó.

// Proverbies {{{2
=== Proverbies

Ne fa un decision quande vu es in colere, nam it posse dar solmen mal
consilies.

Vole vu conosser vor defectes? Escuta vor ínamicos.

Di alquo plu bon quam li silentie, o tace.

Time li lude quel furte de te ti excellent coses: témpor, moné e
conscientie.

It es quelcvez penibil far su deve, ma tamen ne tam quam ne har fat it.

Li max corageosi del homes es ti quel posse suportar, sin plendir, li
max numerosi
ínjusticies.

Patientie es li clave de omni serrures (Persan proverbie).

Omni tis, quel fat acompleer un progress al homanité, ha esset
essentialmen excentric
e ne timet que on mocat les. (Emile Faguet.)

// XXX NOTE: ci esset li marca original de págine -92-

// Li pace {{{2
=== Li pace

[verse]
____
Li pace es simil a un blanc flore,
Quel pian respira sin desflorear;
Li pace es quam blanc e dulci manus,
Qui leni benefá sin efortiar,
Li pace es quam tepid pluviettada,
Tra radies solar un gutt-cascade;
Li pace es quam un planage vasti
U con junt manus noi al luce vade.
____

[.author]
De Helene Federn-Schwarz. Autorisat traduction ex german de Ilmari
Federn.

// Cronica {{{2
=== Cronica

// Anglia {{{3
==== Anglia

The Interlinguist, organ del Occidental Association de Anglia
(IAGB) publica in anglés in su numeró de April-Junio: Editorial Notes,
Provisional statutes de I. A. G. B., The opinion of a Worker (Opinion
de un ovrero), poy in Occidental li situation
actual, un colonie german in Siberia, un Gastena cosmopolit, e un
curt poema: In li bellissim mensu May. --
On posse abonar ti revúe adressante se a: I. A. G. B., 40 st. Andrew
st., LONDON, S. W. 8.

The British Esperantist (julí 1934) consacra un long critica al
articules de propaganda por Occidental aparit in li anglés presse.
Talmen es Occidental conosset nu de omni anglés esperantistes. Cordial
mersí por li propaganda gratuit!

// Dania {{{3
==== Dania

Durant li ultim annus, li max activ colaborator de «Progreso»,
li oficial organ del Idistes ha esset sr. Ilmari Federn, habitant hodie
Köbenhavn. Su competentie e su activitá fat de il un ductor tre escutat
in li camp idistic. Il esset inter tis quel volet modernisar e ameliorar
Ido vers un plu grand naturalitá. Ma sr. Federn comprendet finalmen que
in vice luctar por un amelioration de Ido, it es plu simplic subtener li
sistema idealic ja existent, Occidental. Noi have li joya inregistrar li
adhesion de sr. Federn a nor movement e presenta in ti numeró su unesim
contribution linguistic in Occidental.

// Francia {{{3
==== Francia

In Cosmoglotta p. 35 de ho-annu, noi mentionat per 3 lineas li
sistema Romanal creat de sr. Michaux, avocat in Boulogne-sur-Mer, e
president del unesim congress de Esperanto in 1905. Sr. Michaux inviat
nos un tre long response por insertion in
Cosmoglotta. E pro que noi ne insertet it strax (li precedent numeró
esset solmen litterari) il fat aparir it in «Interlanguages» de Paris.
Cosmoglotta es sempre pret rectificar un fals information, ma in ti
casu, sr. Michaux rectifica nequo; il solmen explica que li sufixes
-ion, -iv, -or ne existe in Romanal… just quo noi ja dit! Tande pro
quo re-explicar in 2 págines quo noi ja dit in 3 lineas? Ad plu, sr. M.
raconta su vive, su merites, etc. Tamen Cosmoglotta ne posse publicar
in-extenso li «curriculum vitae» de omni persones quel es citat
passante! Sr. Michaux deve comprender que noi have altri coses plu
interessant a publicar in nor revúe.

Li ton in quel sr. Michaux argumenta es strangi che un avocat; il
asserte por exemple que «Cosmoglotta bluffa e ne comprende li
question». Sol sr. Michaux comprende it! Ma li perle de su acusationes
es ti ci: Cosmoglotta ne ama li lúmine… Li Esperantistes vade ex
obscuritá al lúmine, durant que Occidental vade al contrari!!

Noi lassa sr. Michaux a su colere e a su lúmine. Ínutil discusser con
tal argumentes sentimental.

A su articul in «Interlanguages», sr. de Wahl respondet per un
excellent defense publicat in li sam revúe (julí-august). Li critica de
sr. Michaux contenet tam mult prejudicas e
ignorantie, que sr. de Wahl ne havet mult pena monstrar li ínsuficentie
de ti argumentes e li ínsuficentie de
Romanal.

// XXX NOTE: ci esset li marca original de págine -93-

In ultra, sr. M. sentit se ofendet per nor constatation que Romanal
creat ante 20 annus ne trovat adeptes til hodie; e il responde que il
convertet 3000 adeptes a Esperanto ante 1907!

On nomina to: responder apu li question!

// Germania {{{3
==== Germania

Bon articul propagativ in favor de Occidental, scrit de sr.
Dr. Peipers in Köln aparit in li revúe «Hotel» organ international de
hotelic industrie (1-im junio). Interessant
es signalar que li autor exposit su argumentes in Occidental in un revúe
redactet in german e in francés. Sol un lingue immediatmen comprensibil,
quam Occidental, posse usar ti direct metode por convicter li profanes. Secun
li consilie sovente dat, li autor ne obliviat indicar li adresse de un
oficie de Occidental.

// Hispania {{{3
==== Hispania

Li jurnal «Empordà federal» de Figueres, in su numeró del 2
junio 1934, publicat un long articul admirabilmen documentat, scrit de
nor activ amico sr. Carles Varela. It es remarcabil que sr. Varela
sempre cita argumentes in Occidental, durant que li
Esperantistes ne posse presentar lor lingue in li presse pro li famosi
circumflexat litteres quel ne existe in li
printerías.

Li Hispan Occidental-Association publicat apart edition del
articules de sr. Varela sub li sequent titules:

- Doc. 33: Els vocables en Esperanto.
- Doc. 21: En defens de la naturalitat.
- Doc. 7: Per la llengua internacional.

In li Institute de Figueres, nor coidealist, sr. Robert Cases fat
recentmen un discurs pri li «Evolution del Interlinguistica». Pos har
exposit li necessitá de un lingue international e del diferent sistemas,
li orator monstrat li principal defectes de Esperanto e li avantages de
Occidental. Il finit per instigar li auditores laborar por nor bell
ideale.

Li secretario del Hispan Association just fini un grammatica de
Occidental por Hispanos. Pos revision de sr. E. de Wahl, it va esser
strax publicat.

// Oriente {{{3
==== Oriente

Un curs de Occidental es in preparation in lingue japanesi per
li cuida de un esperantist de Tokio.

In Melbourne (Australia) existe nu un agentie por Occidental. Ples
informar se che li administration.

// Rumania {{{3
==== Rumania

Occidental penetrat anc in Rumania. Un gruppe es in fundation
in Craiova.

// Svissia {{{3
==== Svissia

Nor coidealist Ad. Moeckli, de Zürich, publicat in li revúe
«Europäische Jugend» (May-junio) un convictiv exposition del
principies de Occidental, con mention del gratuit curs per
corespondentie organisat del Sviss Association por Occidental. Pluri
demandes de informationes e adhesiones a nor movement pruva li interesse
del publica por Occidental malgré que on ha saturat it per li obsolet
Esperanto.

Sr. Major Tanner, de Bern, signala nos li brochura «The gospel in many
Tongues» publicat in London, e quel contene un specimen del 576 lingues
in quel li Bible (Nov Testament) ha esset traductet til hodie. Li
passage traductet in omni ti lingues es in frances:

____
Car Dieu a tant aimé le monde qu'il a donné son fils unique, afin que
quiconque croit en lui ne périsse point, mais qu'il ait la vie
éternelle.
____

Noi espera que li brochura citat va bentost posser adjunter li
traduction Occidental, quel es:

____
Nam Deo ha tant amat li munde, que il ha donat su filio unic, a fin
que quicunc crede in il ne peri, ma que il have li vive eterni.
____

// Svedia {{{3
==== Svedia

Li 4-im marte li Sved Occidental-Federation havet su reunion
annual in Stockholm. Quam comité directiv esset electet: prof von
Sydow, pres., apotecario Haldin, vice pres., preceptor Berggren, sec.,
dr Sjöstedt, tres., e dr Blomé.

On discusset li compilation de un nov vocabularium sved-Occidental necessitat
per li crescent occidental-movement in
Svedia.

// XXX NOTE: ci esset li marca original de págine -94-

On decidet vocar pluri persones, queles hat laborat por occidental sin
esser adherent
al S. O. F., quam membres honorari «pro activitá».

Pos un curt pausa prof. von Sydow fat un discurs, escutat con grand
interesse, pri
nationalismes in li lingue international.

Por terminar, li nov gramofon-discos con textu in occidental esset
demonstrat. Li reproduction esset tre clar, e ti unesim prova monstrat
se un plen success. K.B.B.

// Tchecoslovakia {{{3
==== Tchecoslovakia

Li tchec jurnal «Národni osvobozeni», índependent
organ de tchec instructeros, publicat in su nro 49 de 28 februar in li
suplement «Vychova a skola» /Education e scol/ un informativ articul
pri Occidental de sr. Jar. Podobsky.

Nymburské listy /Gazette de Nymburk/ publicat in su nro 12 de 23 marte
1934 un long articul del sam autor «Druhá rec pto vsecky» /Secund
lingue por omnes/, contenet clar explicationes pri li principies de
Occidental, su evolution e exemples de textu.

Un nov tchec brochura «Co je Occidental» (Quo es Occidental?), 8 pág.,
contene li explication del evolution de Occidental, su principies e
avantages, li principal regules, exemples del textu e opiniones pri
Occidental. Ples comendar ti bon propaganda-brochura e dismisser it a
vor amicos e redactiones de jurnales. Expedi: J.A. Kajš, Brno XII.,
Wilsonova 11. Precie: 1 Kt.

// XXX TODO: Confirma ca ci es ancor li section «Cronica»:

// Discos de gramofon {{{3
==== Discos de gramofon

Noi fa memorar a nor letores que li SAPO ha editet
discos portant sur un láter li textu propagativ del covriment de
Cosmoglotta e sur li altri láter 3 poemas in Occidental. Ples consultar
li catalog.

// Exámines de aprension e docentie {{{3
==== Exámines de aprension e docentie

Li programmas de exámines por li
candidates al du diplomas es inviat gratuitmen e strax del
Administration de Cosmoglotta. On posse passar li exámines in omni
témpor, per corespondentie. Un unesim liste de laureates va esser
bentost publicat.

// Insigne de Occidental {{{3
==== Insigne de Occidental

Pos nor articul apparit in Nr. 92, noi recivet
deci responses e criticas. Un bon suggestion es ti de un francese, sr.
Weinberg, quel proposi adopter li arc-in-ciel quam insigne de
Occidental. Noi attende ancor quelc opiniones, poy noi va resumar omni
dessines por un selection eventual. Generalmen li propositores resta in
li geometric signes; ma che li animales e che li flores, on vell forsan
trovar interessant idés.

// XXX NEW: Li sequent titul esset mettet in ti edition:

// A.P.I.S. {{{3
==== A.P.I.S.

A.P.I.S. (Association Por International Servicie) quel mette in
relation li persones parlant Occidental publica un caderne de adresses.
Li persones desirant corresponder deve in comensa inscrir se gratuitmen
per li medie del verd cart de adhesion, quel chascun abonnate de
Cosmoglotta recivet. Li indication del profession e del annu de
nascentie es necessi por facilisar li selection del corespondentes por
li interessates.

Strax pos reception del carte de adhesion, li list de adresses va esser
inviat al nov adherente.

****

Just aparit:

// XXX TODO: Unir li paragrafes:

Un del max important manuales pri li docentie del dessin

DIDACTIQUE DU DESSIN

scrit in francés de prof. Ric Berger, secretario general del Federation
international por li docentie del dessin e del artes aplicat al
industrie.

256 págines, 600 figuras. In ti libre es explicat to, quo omni hom deve
saver pri li dessin artistic, dessin tecnic, scritura, decoration,
harmonisation del colores, heraldica, ex-libris, perspective. Precie Fr.
6.— sviss. Posse esser comendat che li administration de Cosmoglotta.

****

// XXX NOTE: ci esset li marca original de págine -95-

// Musica {{{3
==== Musica

Li unesim original cantes in Occidental ha just aparit, con
acompaniament de piano. Un canzon es titulat *Alaude canta* e
li altri *Ne abandona me*. Ili es composit per
colaboration… international, nam li musica es de un sved, Yngve
Sköld, e li paroles de un tchecoslovac, li poet J. Podobsky. Li
conossores ha expresset lor calid aprobation por ti ovres.

Li caderne, textu e musica posse esser obtenet che sr. Sköld,
Tomtebogatan 38, Stockholm, Svedia.

Noi anc save que sr. Dr Nidecker de Basel, ha composit pluri cantes
original (musica e paroles) in Occidental. Strax pos publication, noi va
signalar ti ovres de nor talentosi
colaborator.

// Anuncies {{{2
=== Anuncies

Por vor exchanges, corespondentie, serchas, vende, compra,
informationes, change de adresse, etc., utilisa nor rubrica «Micri
anuncies». Chascun linea o comensat linea (admaximum 14 vocabules --
80 lítteres e spacies per linea) custa
un response-cupon. Ti micri anuncies deve
esser payat ante li insertion con li invia
del textu. On posse payar per response-cupon
o al respectiv postchec-contos del Occidental
Buró.

Senioretta J. Colas, Souday (L. & C.), Francia, informa que, pro manca
de témpor, ella ne plu posse responder afirmativmen a demandes de
corespondentie. Ma, naturalmen, ella es
sempre parat, quam antey, responder pri auxilie e precis
informationes.

// XXX TODO: Confirmar ca ti es ancor in li section «Anuncies»:

COMPLET LEXICO DE OCCIDENTAL (eventualmen con traduction german) va
esser interprendet in manuscrite, si suficent auxilie trova se.
Coidealistes pret a colaboration. Ples demandar programma e detailes de
Ilmari Federn, Aaboulevard 3, Köbenhavn Vest. Dania. Li labore es
facil, it consiste presc solmen in
compilation. Quant plu mult collaboratores,
tant plu facil it deveni.

// Occidental-Buró, Chapelle (Vaud), Svissia {{{2
=== Occidental-Buró, Chapelle (Vaud), Svissia

Li sequent postchec-contos es apertet al supra adresse: FRANCIA: Paris
1765{nbsp}46. GERMANIA: Berlin 1683{nbsp}36. SVISSIA: 11. 1969. Li abonnamentes
a «Cosmoglotta» e anc li compra de omni litteratura indicat in li
catalog del covriment de Cosmoglotta deve esser payat directmen al
respectiv postchec-contos. It es max simplic far li comende directmen
sur li cupon e ne inviar it per postcart o lettre.

Li «CARTE DE ABONNAMENT» Por omni abonnament o reabonnament, nor
letores es petit utilisar li «carte de abonnament». Per it, it es
possibil dar omni informationes necessi pri abonnament, loc, u e quande
es inviat li pecunie, desirat mancant numerós, etc. Si null comunication
es fat, it posse esser inviat quam «Printat».

In plu, to simplifica nor labor pro que it es classificat in nor
cartoteca strax pos reception.

RECRUTA NOV ABONNATES! car letores! vu have forsan poc disponibil
témpore por intraprender metodic propaganda in favor de Occidental, ma
vu certmen va trovar quelc minutes por incitar vor conossentes abonnar
li official revúe de nor movement.

OCCIDENTAL-LITTERATURA. Per comprar Occidental-litteratura, vu auxilia
nor movement e permisse far nov editiones. Consulta li catalog!

Collection «OVRE» Ti excellent colection desde nu va esser vendit
solmen per li Occidental-Buro, Chapelle (Vaud), Svissia. Tis, qui
desira ancor li complet colection (7 tomes Sv. Fr. 4.35, afrancat) mey
comendar it strax pro que quelc numerós es bentost exhaustet (vide pag.
4 del covriment).

Desde nu, li Occidenta-Buró, Chapelle (Vaud) Svissia, invia li comendat
litteratura o abonnamentes, solmen pos recive del moné. In
consequentie, por esser rapidmen servit, ples
inviar in sam témpor li pecunie: li precies es indicat sur li covriment
de «Cosmoglotta».

// XXX NOTE: ci esset li marca original de págine -96-

// Cosmoglotta A 98 (1934-09/10) {{{1
== Cosmoglotta A 98 (1934-09/10)

COSMOGLOTTA, sept.-oct. 1934.    No 7 (98)

// Question de nómine! {{{2
=== Question de nómine!

Li statistica pruva que medialmen it nasce un lingue international
chascun mensu. Li eveniment ha devenit tant ordinari que Cosmoglotta
renunciat mentionar li aparition de ti numerosi projectes quel cade
ínmediatmen in oblivia. Exceptionalmen, hodie noi signala un projecte
pro que it ha nascet in Oriente: It es Mundal de sr. Eylenbosch,
un patre catolic habitant Tokio.

Apertente li libre quel sr. Eylenbosch inviat nos «The problem of an
international language. Has it been solved» noi pensat trovar li
exposition del besones del Oriente, li solution del problema tant
serchat del lingue satisfant li du civilisationes.

Sr. E. mey permisser nos confesser nor deception: su Mundal aporta
necos nov, benque li introductori parte monstra un remarcabil
conossentie del actual situation interlinguistic.

[grid=cols]
|===
^| Mundal ^| Occidental

| Lu max grandu defekto de Ido, sikut ak de Esperanto, sii ke tu du lingwos sei
prensantu su radikos ex pluru diversu lingwos, rezultinte ke, si om ne
konsultii dixionario, on ne posei sapii ex ku lingwo om debei selektii
radiko de alku vokablo.

| Li max grand defecte de Ido, quam anc de Esperanto, es que ti du lingues ha
prendet su radicas ex pluri tro diferent lingues, con li resultate que,
si on ne consulta li dictionarium, on ne posse saver ex quel lingue on
deve selecter li radica de alcun vocabul.

|===

On vide que li radicas es presc identic, ma li adjectives fini max
sovente per -u e li nómines per -o in Mundal.

Quam presc omni autores, sr. E. sentit li beson comensar su exposite per
criticar li altri projectes. Il scri inter altri (in anglés):

____
Of all these, NOVAM, a recent French invention, is perhaps the least
worthy of consideration: there is absolutely nothing scientific about
it. Professor Jespersen's NOVIAL is too exclusively Scandinavian and
consequently devoid of all international character, the Scandinavian
group of languages being confined to a small area. It seems fairly
certain that Novial will have no band of adherents such as those
interested in propagating other I. L. systems; the general opinion
being that it is a plagiarism of Ido and a still further proof that the
I{dot} L. will be Ido always developing into perfection. Mr. Hale expresses
the following concise criticism of Novial: «Novial es plu Anglo-Saxon,
Ido es plu Latin».
____

// XXX NOTE: ci esset li marca original de págine -97-

OCCIDENTAL and INTERLINGUA seem to be the only serious rivals of Esperanto
and Ido so far. Occidental has many good qualities which render it
superior to even Ido. Unfortunately it has three drawbacks…

Poy sr. Eylenbosch exposi li tri reprochas quel il fa a Occidental. In
prim su nómine quel posse repussar (to repel and alienate) li
Orientales. Ma in sam témpor, Sr. E. declara que un lingue universal
deve esser basat exclusivmen sur latin e il reprocha a Occidental que it
acceptet paroles ex german, anglés, etc.

Do, it acte se solmen pri un question de titul!…

Sr. E. ne oferta al Orientales un lingue minu occidental quam nor
sistema; in contrari, il restricte ancor plu su base europan,
eliminante li paroles international de orígine nordic por vicear les per
mort paroles latin; poy il changea li titul a Mundal. In li comercie on
nomina to: dupar su clientes! Esque li Japaneses, quel es reputat quam
tre inteligent, ne va vider immediatmen que, sub un titul pretendet
mundan, cela se un merce exclusivmen occidental? Quo es oriental in li
lingue de Sr. Eylenbosch? Solmen li titul!

In oriental landes es angles, german o frances conosset plu o minu bon
de omni hom educat. Esque vu audit un vez que un orientale refusat usar
ti lingues pro que lor nómines ne es sat oriental o tro europan por ili?
Esque li Angleses, Germanes, Franceses sentit un sol vez li beson
nominar lor idioma per un altri nómine plu universal? Nu! quande, vice
anglés, german, francés, italian, etc., quel es plen de irregularitás e
desfacil a parlar e a scrir, noi presenta al Orientales li quintessentie
de ti lingues, pro quo li Orientales vell esser offenset per li nómine
exact de Occidental? On ne deve hontar pri su
orígine!

Quande noi monstra un leon, noi nomina it: leon. Sr. E. monstra li sam
leon, ma il nomina it crocodile por ne efaruchar li spectatores! Noi
prefere dir li coses quam ili es!

Li duesim objection contra Occidental concerne li gramatica. Sr. E. ne
admisse li duplic valore de c. Ja ínnumerabil vezes noi ha explicat li
rasones de ti decision. Por justificar it, noi solmen signala que sr. E.
admisse du diagrammas con li sam son: sc e sh {equals} che, con ti explication
que ti duplic scrition es acceptet por ne desfigurar li paroles
international! Un proverbie arab posse aplicar se a ti casu: un camel
ne vide su propri bosses, ma il vide tre bon li bosses del altri cameles!
Si Mundal have bon rasones por lassar li regul: un lettre un son,
Occidental anc posse usar li sam rasones por ne desfigurar li paroles
international!

// XXX NOTE: ci esset li marca original de págine -98-

Li triesim objection contra Occidental monstra que sr. E., quel esset
long témpor Idist, ne posset ja desembarassar se de su acustomation al
finales artificial. Il reprocha a nor sistema que li nómines posse finir
per a, e, o, u, vice un sol vocale o, quam in Esperanto; e il asserte
que un unic finale es necessi por que li Orientales mey «identificar li
diferent partes del frase». Ti critica appare nos tam plu strangi que
in mundal li nómines fini per quelcunc consonant!! On di in Mundal por
exemple natzon (quande li parol international es nation!), konyugatzon,
etc. Per quo li Orientales conosse que to es un nómin! Enigma! Quande
un autor da directives pri li construction del lingue international, su
deve es comensar per sequer les e ne peccar strax contra su propri
regules. Per su exemple, sr. E. pruva que ti obligatori finales ne es
necessi por un lingue international, mem in Japan. Esque forsan li
Orientales ne successa comprender e usar anglés, francés, etc. pro manca
de ti finales? Noi sempre constatat que ti famosi finales es postulat
del Esperantistes e Idistes e nequande del grand publica, quo pruva que
it acte se pri un ilusion.

Sr. E. admoni nos: «If the Academy of Occidental would only acknowledge
this defect and correct il, De Wahl's creation could easily be turned
into an international auxiliary language as close to perfection as is at all feasible.»

Ma Sr. E. posse tranquilisar se: nequande Occidental va reprender li
obligatori finales de Esperanto! Li experientie es tro decisiv. Noi,
ex-partisanes de Esperanto, es tro content esser desembarassat de ti
ínsupportabil corsete por pensar, un sol moment, a lor reintroduction in
Occidental. Quande on ha gustat li naturalitá, omni systema artificial sembla
repugnant.

On vide do que li objectiones de sr. E. ne es seriós e que si nor
criticanto benevole obliviar su Idistic reminiscenties e laborar vermen
sur li base del internationalitá, il va obtener li sam resultate quam E.
de Wahl. Un base exclusivmen latin anc ne es possibil, nam un grand
parte del notiones de nor modern vive exige expressiones ínconosset del
latinos. Ci, sr. E., quel es prestro, es influentiat per su
education sacerdotal. Ma exter li circules catolic e scientic, poc
persones have li témpor studiar longmen latin, principalmen in Oriente.
In contrari li lingues del Occidente servi ja quam lingues de
intercomprension in li tot Oriente. Un resumate e regularisation de ili
es just quo li Oriente besona, quocunc mey esser su nómin: Occidental,
Oriental o Mundal!

Sr. E. ne posse reprochar a Occidental ne esser sat latin, nam it sufice
comparar it con Mundal por constatar que it es mult plu proxim a latin
quam… li sistema proposit de il.

[.author]
R{dot} Bg.

// XXX NOTE: ci esset li marca original de págine -99-

// Mersí! {{{2
=== Mersí!

(Original poema in Occidental)

[verse]
____
Al seniores potentates
De grand e de grandissim states,
Ad omni land civilisat,
Al erudites aclarat,
Al tecnicos e inventores
E omni altri bonfatores
Noi misse ti scrit postal
Con gratitá max cordial.
Til nu nor anims mersiosi
Es plen de dies fortunosi,
Nascet del medie militar
In mil nincent e deciquar,
Quand dulci carne de casernes
Sur campes, aquas, in cavernes
E in forestes noi havet
Por nor festin, por nor banquet.
*Noi, lupes, tigres e hienes,*
Ex proxim e lontan terrenes
Vos benedi por vor bontá,
Por vestri magnanimitá.
Ho, quel desagreabil hores,
Enoyas, grives e dolores
Sin borne vu devet suffrer
Effectuante vor affer!
Chimistes e ingeniores,
Bankeres e aviatores,
Specialistes de transport
E de chascun possibil sport,
Propagandistes-championes,
Grand erudites e spiones,
Vu ha unit per un caten,
Sparnante ni labor ni pen.
Ho, qual desagreabil hores,
Calummes e infavores
Vu ha devet suffrer sin cess
Por povri entes, qui noi es!
Nam es ya mult sordid poltrones,
Qui time gases e canones,
E altres, sat avar e stult
Por dir: li guerres custa mult.
Idiotissim egoistes
Ulula: noi es pacifistes!
Anc es mult féminas bornat,
Qui ha solemnimen jurat
Suer su sponsos a su jupes
Por impedir les far se truppes
Qui hasta, vola con ardor
Morir sur campes de honor.
U es li grand traditiones,
Quand mem littissim nationes
Partú tendet in omni guerr
In ventres balles reciver?
Ma vi it curre nu rumores
Que vu, ho nobli bonfatores,
Es pret mover al frontier
Immens amasses por un guerr.
Piff-paff! Un grel de uraganes
Plen-farceat de foll satanes
Va far su dansa. Tra-ta-ta!
Urrah! Banzas! Yuhé! Allah!
Denove carne de casernes
Sur campes, aquas, in cavernes
Bentost va presentar se pret
Por nos, por nor splendid banquet.
Ho, car e generos patrones,
Mersí, mersí por ti dones!
Mersí sincer e reverent,
Mersí profund e max ardent
Ex proxim e lontan terrenes
De lupes, tigres e hienes.
____

[.author]
Sept. 1934 A. Kofman (Odessa).

// XXX NOTE: ci esset li marca original de págine -100-

// Linguistic responses {{{2
=== Linguistic responses

// XXX TODO: Marcar li paroles pri queles on parla.

// XXX TODO: In li original, li términes principal (i.e. ALTRI,
// BENTOST, etc) es in grass lítteres.

ALTRI (pro quo ne alia, alter -- alterar)?

Li latin alter vive in du derivates: altruism e alterar.

Alterar ha nu in omni lingues modern recivet li sense de mutar a statu
plu mal, apejorar, bosillar, quel ne es contenet in li parol alter, quel
nu in li romanic lingues e angles es A. other, F. autre, S. otro, P.
outro, ma in italian altro. Ma de ti paroles ne existe derivates, durant
que li international parol altruisme postula altru, quo forsan vell
esser plu bon quam altri, ma altri have li general finale -i de
adjectives.

Li L. alius in li modern lingues existe in un sol derivat alibi quel ha
recivet un absolut special juridic sense e, ultra to, contene un parte
-ibi quel anc es mort in li modern lingues. Adplu existe paroles derivat
de ala {equals} D. Flügel, p. ex. aliform, quel vell esser misductiv.

BENTOST, F. Bientôt, I. bentosto. Li altri lingues have diferent formes,
e li form italian max bon adapta al stil de Occidental.

CHE es simil a F. chez. Li formes in li altri lingues es D. bei, A. at,
by, I. presso, con, in, S. P. junto a, en casa de, Sv. nos, vid, R. u,
Est. juures, etc. Do null comun. Pro to, yo adoptet li form ja usat in
Esperanto e Ido, do conosset de omni interlinguistes.

CON (proquo ne kun?). Ti question sembla vermen astonant. Con in omni
lingues es incontrat in centes de derivates con li sense dat anc in
Occidental, durant que kun es solmen un alteration esperantic. Tal van
questiones condamna li competentie del questionante.

DESDE es S. P., li altri lingues differe totalmen. On questiona proquo
ne _depos_. Depos anc existe in Occidental, ma li sense es un poc
altri. In depos es sentibil que in ti momente un anteyan periode ha
finit, in desde que un nov periode ha comensat. Adplu _depos li
guerre_ vell significar pos li fine del guerre -- comensante del
fenomene guerre. Adplu depos es homonim con li plural de depó -- depós,
quo es in general a evitar.

DURANT, D. wührend, F. pendant, A. during, l. S. P. durante. It vermen
ne es comprensibil, quel altri form on vell posser electer ye tant comun
acord che li principal lingues de Europa.

IT, L. id, A. it, convergentie de du extremes; adplu D. es, Sv. Dan.
det, comun es li dental clusiv son. Ma d quam clusiv son es ínpractic
proque mult popules pronuncia it in fin quam t. Do li form A. it sembla
esser li max bon, curt, elegant e conosset.

NI (proquo ne nec?) Nec es solmen latin e mort in li modern lingues. Ni
es F. S. R., li altri lingues difere inter se. Do ni sembla esser
bonissim justificat.

// XXX NOTE: ci esset li marca original de págine -101-

PRI. Por ti preposition li usation del divers lingues es tre diferent.
D{dot} über, von, betreffs, F. de, sur, au sujet de, A. on, of, about,
concerning,
I{dot} di, per, intorno a, S. P. de, sobre, Sv. om, av, pa, R. ob,
nastchet, otnositelno. Do ne solmen li divers lingues usa divers
prepositiones (max frequent «de») ma anc in li sam lingue in divers
casus on usa diferent prepositiones. Do ci un uniformisation sembla
esser desirabil. Ma proque «de» ja es usat in tre mult diferent casus
it ne semblat bon ancor elargar li usation de ti preposition. Ci
Esperanto ha dat nos un bon exemple prendente li preposition grec perí
(con accentu sur í) e adaptante it a su stil in form «pri». Li usation
e practica de Esperanto ha monstrat li extrem comoditá de ti preposition. Pro
to yo ne hesitat usar it anc in Occidental. Yo opine que omnicos vermen bon,
experimentat ja in Esperanto, li max expandet e max old lingue international deve esser
utilisat anc in Occidental. Anc Ido adoptet it, e mem prof. Jespersen in su
Novial. Do it sembla me bon justificat. Quo do on vell proposir in vice
de it, e per quo ti parol es mal o ha monstrat alcun
íncomoditás?

PRO, PER, POR. Ti L. prepositiones in li practica del modern lingues ha
evoluet diversmen e in li divers lingues li sense de ili es permutat.
Pro to it esset necessi restituer a chascun de ili su clar original
sense. 1) Li cause 2) Li scope 3) Li medie. Li antiqui L. preposition
por (F. pour) have li sense del scope. Pro to por pro yo conservat li
original sense del cause. Tamplu que per in li majorité del lingues have
un plu minu identic sense de medie.

// XXX FIXED: «ti parol anc li» -> «ti parol anc in li»:

SAM have li sense de identitá, e es tre old comun aric e turanic, A.
same, R. samy, Sv. Dan. Nor. samma, Finn. Est. sama, Pol. Taki. sam. Un
tal grandissim extension justifica ti parol anc in li lingue international. E it es ne sin
cause que omni interlingues Esperanto, Ido, Novial have ti form, mem Neutral
havet «sem» secun li A. pronunciation.

SELF. In li Slavic lingues ti idé ha mixtet se con ti de sam. L.
ipse, I. stesso, medesimo, S. mismo, P. mesmo, F. soi-méme, A. self,
Sv. själf, Dan. selv, D. selbst, selber, R. C. sam, Rum. insusi, Est.
ise. Li form L. es quasi mort, li romanic difere mult in ti divers
lingues. Li mixtion de self e sam quam in li Slavic lingues sembla ne
oportun; resta do li germanic radica in li max clar conosset A. form
self, quel ha esset adoptet anc in Novial. Quasi international es li
expressiones A.: self-control, self-command, self-conscious,
self-discipline, self-government, etc.

TIL (o till) es A. Sv. Dan. Nor. Li altri lingues ne monstra comunitá.
L{dot} usque, F. jusqu'à, D. bis, S. hasta, l. fino, P. até, Cat. fins à,
R{dot} C. do, Hn. addig Est. -ni. Esperanto have ĝis (mutilat F. jusqu'à). Ido
e Novial anc til. It sembla do plenmen justificat.

[.author]
E{dot} de Wahl

// XXX NOTE: ci esset li marca original de págine -102-

// Li heraldica {{{2
=== Li heraldica

In omni epocas, li homes ha inventet signes por simbolisar un idé o un
gruppe de individues (por exemple li cruz del Cristianes, li áquil del
Romanes) ma solmen in medievie, o plu exactmen durant li cruceadas esset
vermen creat li scientie del heraldica.

Ti orígine es vermen curios: Li cruceates, departente a Palestina,
covrit lor capilles per un *casco*. Ma ti casco bentost ne
semblat constituer un suficent protection; on inventet tande li helm
quel includet li cap til li col. Ma, pro que ti helm esset forat solmen
de quelc aperturas por li ocules e li bocca, li guerreros ne posset
reconosser se unaltru. Amicos e ínamicos
esset omni confuset. Por remediar ti confusion dangerosi, on imaginat
picter li scudes. De patre a filio, li colores e li dessin transmisset
se nechangeat. Talmen esset creat li
heraldica.

On crede sovente que li emblema pictet constitue un pruva de nobilesse.
To es un erra. Mult borgesos have autentic emblema provenient del
medievie, nam in ti epoca chascun familie creat su propri armes con
grand facilitá.

In li torneyes, li chevalieros fat anunciar se per li son del corn. Li
heraldo, pos har sonat del corn, descrit li emblema de tis, quel
presentat se por luctar. Remarca que in lingue german sonar del corn es
dit blasen. De to ha venit li parol international blason, quel significa
«descrition» del emblemas. Anc de heraldo veni li parol heraldica. Li
colores del guerrero esset pictet sur li scud de quel ha venit li parol
scudero o servitor portant li scud.

// Li form del scud {{{3
==== Li form del scud

Li scud del guerreros finit ínferiormen per un
punte por esser infundat in li terre; to explica que ancor hodie, on
representa li emblema sur un superficie apuntat in li base (fig. 6).

// XXX NOTE: li marca original de págine -103- esset in li sequent
// paragraf:

Ti scud esset in prim triangulari (fig. 1) in medievie, ma desde
li Renascentie, quande li emblema es representat sur li monumentes e
In li libres, li form modifica se diversmen
secun li landes. Li inferior parte
deveni sovente rond (fig. 2, 3, 8, 9, 10). Quelcvez, on dessina it con
un incisura a levul. Ti rond apertura existet in facte in li scud, it
servit por lassar passar li dextri brass quande li guerrero combattet
de su spade, durant que li levul brass tenet li scud. Ma bentost, on
obliviat ti justificat form e, pro amore al simetrie, on fat un duesim
incisura sur li dextri latere (fig. 3)! In
Francia, on adoptet li scud presc quadrat con
un punte in infra. In Anglia on preferet li
form 5 con alargat superior parte. In Italia, li scud devenit oval, sin
dubita pro li influentie del ancian roman emblemas, quel existet ancor
sur li antiqui monumentes.

(Image: Fig. 6.)

// Li colores {{{3
==== Li colores

Li colores usat in heraldica ha sempre esset tre poc. Li cause es facil
a comprender: por posser distincter li emblemas de lontan, li colores
deve esser tre diferent e li dessin tre simplificat. Null nuancie
intermediari es admisset, nam li nuancies ne es sat perceptibil. Ti lege
devet esser sequet anc quande on creat li signes por li circulation
modern. Selectente li emblema de Occidental, on va anc dever contentar
se per poc colores e per un dessin tre leibil, sin detallies.

Li colores max usat in heraldica ha esset argent (blanc), aure (yelb),
blu, rubi, verd, nigri. In Germania e in Anglia on usa anc li colores
gris (ferrin) e purpur (rubi-violett), quel es rarmen usat in li altri
landes.

// Li sgraffituras {{{3
==== Li sgraffituras

Por representar li colores in li gravuras printat in
nigri, on recurre a un convention tre comod: on traducte les per
punctus e sgraffituras (lineas parallel). Li procede esset inventet de
un italian monaco, Pietro Santa, quel aplicat it, ye li unesim vez in
1636, por posser representar li emblemas heraldic sur li monumentes
funerari. Secun ti convention usat in omni landes ancor hodie, li color
argent es representat per un superficie blanc, aur per punctus, blu per
lineas horizontal, rubi per verticales, verd per obliqui descendent a
dextri, nigri per un superficie nigri. It es facil memorar li traduction
de rubi: lineas vertical quam li flamme, e anc por blu, lineas
horizontal quam li aqua.

// Li emblemas {{{3
==== Li emblemas

Li emblemas usat in heraldica es divers: animales, coses, plantes,
geometric signes es egalmen trovabil sur li scudes de omni landes, mem
in Japan. E pro que in Medievie li fervore religios esset tre intens,
mult chevalieros e landes adoptet cristian signes, por exemple li cruz
(Svissia, Italia) li claves de St. Petro (fig. 8) li cross del pápa
(Basel).

// XXX NOTE: ci esset li marca original de págine -104-

Ma li animales obtenet li max grand success, principalmen li leon, li
cavalle, li urs, etc. Examinante mult scudes, on va constatar que presc
sempre li animales es tornat vers levul. Por comprender ti regul, on
deve representar se li situation del chevaliero quel tenet su scud del
levul manu (fig. 6). Talmen, por ne semblar fugir ma in contrari, por
semblar participar li combatte, li animale figurat sur li scud devet
regardar vers li guerrero; de to veni su position a levul (fig. 9,
10).

(Image: Fig. 7: PALÉZIEUX)

// Li divisiones del scud {{{3
==== Li divisiones del scud

Li unesim emblemas esset tre simplic, ma poc a
poc, sam quant li númer de ili augmentat, sammen esset necessi complicar
les por evitar confusiones. Li scud, quel havet primitivmen un sol
color, esset dividet in du demís per un linea horizontal (fig. 7 e 9),
per un linea vertical o per un linea obliqui. It es comprensibil que li
colores restante tre poc pro rasones de visibilitá, on esset fortiat
complicar sempre plu li dessin.

(Image: Fig. 8: POSCHIAVO)

(Image: Fig. 9: DÜBENDORF)

(Image: Fig. 10: MÄNNEDORF)

Quande pro pietá o pro alliantie o maritage, alcun reprendet li emblema
de un altri, il generalmen modificat it, o combinat it con su propri
emblema. Noi mey supposir por exemple que du scudes, un portant un leon
e un altri tot nigri es combinat. In ti casu on cupa li du scudes per li
demí e on junte li superior demí de un con li inferior demí del altri.
On obtene talmen li fig. 7. Li presentie de un demí animale sur un scud
indica do un combination.

// XXX NOTE: ci esset li marca original de págine -105-

Li animales es generalmen representat levante se sur lor posterior
pattes (fig. 7, 9, 10) in un attitude agressiv. Minu sovente ili es
jacent.

Li scud del fig. 10 monstra un animale poc frequent; it es un lutre,
quel tene in su bocca un pisc. Li animale es nigri sur fund yelb.

Li scud del fig. 9 porta un de ti animales fabulic tre amat in Medievie;
it es li unicorn, o cavalle sur li front de quel ha crescet un long e
unic
corn. Li inferior parte del scud es occupat de un emblema tre frequent
in heraldica, it es 6 bandes vertical, nominat pales, quel es
alternativmen pictet de 2 colores different.

// Li blason {{{3
==== Li blason

Blasonar, to es descrir un emblema secun regules del ancian
heraldes. Generalmen on indica in prim li color del fund, poy li
animales, plante o cose posit sur it; si li fund es dividet in du, on
indica sempre por comensar li color del superior o del levul demí. Por
exemple, descriente li scud del fig. 7, on va dir: dividet
transversalmen, in supra blanc con un demí-leon, in infra nigri. Li scud
del fig. 8 es dit: In blu con du claves cruceat obliquimen e
incatenat.

Li scud del fig. 9 es dit: dividet transversalmen in du; in supra blu
con un demí unicorn blanc, in infra 6 pales blu e blanc.

Li scud del fig. 10 es dit: in aure un lutre nigri captent un pisc.

Li heraldistes asserte e emfasa que li bon scudes es sempre simplic:
poc colores e un dessin tre distinctibil de lontan. Noi deve anc egardar
ti conditiones selectente li emblema de Occidental. Quelc propositores,
por exemple, desira til 7 colores; to es un erra, quel va sempre genar,
li
printation del emblema per colores o per sgraffituras. Du colores es
suficent.

[.author]
R{dot} B.

// Quo manja li avies {{{2
=== Quo manja li avies

Li avies usa un grand energie musculari. Pro to ili have un remarcabil
apetite. Esque vu save, por exemple, que un turdo oferta se, por su
dejuné, un enorm eruca. Proportionalmen, to corresponde a un mann
glotient un tot crure de bove. In un die, mult avies manja un amasse de
nutritura pesant plu quam lor córpore.

On ne comprende qualmen on posse dir de un person quel manja poc: «Il
manja
quam un avie!»

// XXX NOTE: ci esset li marca original de págine -106-

// Li signification del prenómines {{{2
=== Li signification del prenómines

// XXX FIXED: «Rodrigo» in hispan, ne «Rodrigue». «Rodrigue» e li
// original german, dunc it es lassat in prim place.

// XXX TODO: In li original li prenómines es in grass lítteres. In
// fact ti liste vell dever esser un liste de definitiones, ma it vell
// devenir tro long in li págines. In li original it es in du
// columnes.

// XXX NOTE: Li marca li marca original de págine -107- esset ínter
// «Galba» e «Geo»:

- Abel, nómin assirian: habel, li filio.
- Abram, Abraham, veni de hebreic, u it significa patre famós.
- Adam (hebreic): terre.
- Adelaid (german Adellaid): nobil combatte.
- Admet (grec): índomitat.
- Agamemnon (grec): tre corageosi.
- Agenor (grec): corageosi, viril, bell.
- Agesilas (grec): ductor de turbe.
- Agrippa (latin): qui veni in li munde con pedes ad-avan.
- Ajax (grec): li resanator.
- Albert, Aubert (german): noblesse brilliant.
- Alexandre (grec): qui repussa li ínamicos.
- Albin (latin Albinus): li hom de coloration blanc.
- Alfred (german): nobil pace.
- Ali (arab): alt.
- Amedé (italian): qui ama Deo.
- André (grec): viril, mascul.
- Andréa: format ex li masculin André quel significa mascul, ti
  prenómin have null sens.
- Andromaque (grec): qui combatte li homes.
- Anne, Anna (semitic: hannah): li benefatores.
- Alexis, Alexius (grec): li protector.
- Antoine, Antonia (latin Antonius, del grec Antônius): qui have li
  friscore eclatant de un rose.
- Armand, Hermann, Hermance, Armande (del ancian german héri o hari,
  armé e man, mann: li mann de armé, guerrero, nobilmann.)
- August (latin): religioso, venerabil.
- Babet: abreviation por Elisabeth.
- Baptist (grec): baptisat.
- Basil (grec): rey.
- Benjamin: (hebreic) filio de mi dextri.
- Benoît (latin): benedit.
- Bérénice (grec): victoriosa.
- Bernard (german): urs fort.
- Berthe (german): brillianta.
- Bill (anglesi): abreviation por William.
- Bob (anglesi): abreviation por Robert.
- Brunehaut, Brunehild (german): curasse guerral.
- Calypsa (grec): celat, covrit.
- Camille (latin): nómin dat in Roma al yun serveros del grand
  prestro.
- Carmen (hispan): de Carmel (órden religiosi).
- Castor (grec): li contra-stelle (it es li astre quel brillia in
  oposite de su fratre gemelle Pollux).
- Cesar (latin): traet del ventre de su matre per li operation
  nominat, depoy, cesaran.
- Charles, Charly, Charlotte, Carolus, Carolina, Karl (del german):
  mann (on comprende li absurditá del feminin nómines Charlotte e
  Caroline).
- Christian, Christiana, Christina (grec); del nómin de Christ, quel
  significat unctet.
- Christoph (grec): qui honora Christ.
- Claude, Claudine (latin): claudicant.
- Cleopâtre (grec): patre gloriosi (invers de Patrocle).
- Conrad (german): consilie del rasse.
- Daniel (hebreic): li bon judico.
- Denis (grec): li Deo qui flue, it es Dyonisos (Bacchus).
- Dick (anglesi): curiós abreviation por Richard.
- Dolores (hispan): dolores del Vírgina.
- Dorothéa (grec): donation de Deo (sam parol quam Theodora)
- Edgar, Edgard (german): nobil.
- Edith (anglo-saxonic): Ti, qui octroya possedage.
- Elie (hebreic): Jahvé es mi deo.
- Emmanuel (hebreic): Deo es con nos.
- Ernest (german): seriós.
- Esaü (hebreic): villut.
- Etienne, Stephan (grec): coron.
- Eugen (grec): bon-nascet, nobil.
- Eulalie (grec): qui parla bon, babillard.
- Euphrosyne (grec): joy, plesur.
- Euseb (grec): pie.
- Eustach (grec): li hom con li bell spicas.
- Eva (hebreic): vive.
- Felix (latin): felici.
- Flavian (latin): blond, aurat, yelb.
- Flore, Flora (latin): flor.
- Frances, François: dublette de Francés
- Frederic (german): potent pace.
- Fredy, Fritz: abreviation por Frederic.
- Gabriel (hebreic): fortie de Deo.
- Galba (Gallés): grass.
- Geo, Georges (grec): plugator, paisan.
- Gerard (german) fort lanse.
- Germond (german): protection del lanse.
- Gertrud (german): lanse fidel.
- Gottfried, Godefroy, Geoffroy (german): pace de Deo.
- Gregoire (grec): qui vigila.
- Guillaume (sam parol quam William e Wilhelm).
- Hassan (arab): bon.
- Hector (grec): qui tene solidmen.
- Hildegarde (german): dom guerral.
- Hippolyte (grec): qui desliga li cavalles.
- Hugo, Hugues, Huguette (german): spíritu.
- Ida (grec): In li orígin, ti parol designat omni valley con forest,
  poy, li diferent deas o deessas habitant ti locs.
- Iphigenie (grec): filia corageosi.
- Isaac (hebreic): rident.
- Isabella (hispan): Traet del hispan Isabel, form populari de
  Elisabeth.
- Jacob (hebreic): ti qui suplanta.
- Jacques, Jacquelina: nómines derivat.
- Jean, Jan (hebreic): Deo concede.
- Jeanne, Jeanine, Jeannot, Jane, Jehan es derivat de Jean.
- Jerôme (grec): offertate, sacrat, victim.
- John (anglés): traduction angles de Jean.
- Joseph, Josephine (hebreic iasaf, arab Yousouf): adjunt.
- Karl (german): Ti nómin esset latinisat in Carolus, quel dat li
  francés Charles.
- Laurent (latin): traet del comun nómin «laure».
- Leon, Leonce (grec): leon.
- Louis, Louise (ancian german hlod-roig, modern german Lud-wig): li
  hom del famosi combattes.
- Madeleine, Madeline, Madelon (hebreic): ti qui origina de Magdala
  (micri borgo de Galilea).
- Marguerite (latin): perle, micri juvele.
- Marlene: abreviation de Marie-Magdalena.
- Martha, Marthe (semitic): dama o mastressa del dom.
- Marie (hebreic): li amara, li fémina de dolores.
- Marc, Marcel, Marcelle (L. marcus {equals} martell), significa:
  aplatar.
- Maurice (latin): brun quam un Mauro.
- Michael, Michel (hebreic): Deo es íncomparabil.
- Moise (hebreic): Ti nómin significa forsan «salvat ex li aqua».
- Narcisse (grec): flor quel indormi.
- Neron (sabin): secun Sueton, ti nómin significa: corageosi.
- Nestor (grec): qui vade.
- Octave (latin): ottesim.
- Olympe (grec): brilliant monte.
- Oswald (german): composit de Os (Deo) e de wald (regnar, guvernero)
  Deo regna o Deo guverna.
- Philippe (grec): amico del cavalle.
- Pierre, Pierrette, Perrette (grec): rocca. To es li supra-nómin del
  apóstol Simon. Pro su solid pieta Simon esset nominat li rocca del
  fide; in latin «Petrus».
- Rachel (hebreic): agna.
- René (latin): nascet un secund vez, to es regenerat per li baptisa.
- Robert (german): glorie brilliant.
- Rodrigue (german), Rodrigo (hispan): rich in glorie.
- Samuel (hebreic): Deo ha exaudit.
- Siegfried (german): pace victoriosi.
- Stephan (grec): coron.
- Suzanna (hebreic): schoschannah, li lilie.
- Sylvain, Sylvie, Sylvette (latin sylvanus, de Silva, sylva, selva =
  bosca): Sylvanus esset li deo del forestes.
- Sylvestre (latin: sylvester): li hom rustic.
- Theodore (grec): donation de Deo (sam parol quam Dorothea).
- Theophile (grec): amat de Deo (sam parol quam german Gottlieb)
- Thimotée (grec): qui deve esser honorat quam un deo (invers del
  nómin Theotime).
- Thibaut (german): popul audaciat (sam parol quam german Theodobald).
- Ulysse (grec): qui es iritat.
- Victor, Victorin, Victorine (latin): qui victe.
- Walter (german): ti qui guverna, qui regna.
- Wilhelm (german): ti de quel li voluntá es proxim al helm.

// XXX NOTE: ci esset li marca original de págine -108-

// † Jean Chanaud {{{2
=== † Jean Chanaud

Ante alcun mensus venit nos li trist nova del morte de sr. Jean Chanaud,
secretario in li burós del Societé del Nationes in Genève. Sr. Chanaud
esset un del unesim adeptes de Occidental; il esset interessat a nor
lingue per un exposite publicat in «Schola et Vita», li organ del
«Latino sine Flexione». In colaboration con su sponsa, Sra Kitty
Chanaud, il composit li Index francés -- Occidental al
radicarium.

Tre fatigat durant ti ultim annus e sufrent de reumatisme, il esset in
cura in Aix-en-Provence quande subitmen li morte raptet le por un munde
melior. De nor coidealist noi conserva li memorie de un exquisit e
sensibil natura tre entusiasmat por li ideale.

// Declaration {{{2
=== Declaration

Yo have li grand plesur anunciar que, pos profund studia. yo ha nu
definitivmen abandonat Ido por adherer a Occidental. Yo do saluta
respectosmen omni collegos in ti movement, e specialmen senior de Wahl
in Tallinn.

Yo opine que it ne es necessi far excusas o explicar pro quo yo fa ti
passu; preferibilmen it vell esser plu bon dir pro quo yo veni tam tard
a Occidental: Bentost, pos mi adhesion a Ido, yo interprendet un
Ido-Ido enciclopedic lexico, e yo ha sentit sempre un vole ne abandonar
un obliga unvez comensat. Ma durant ti annus, pro li ínsatisfant
caractere e mult ínsoluet problemas de Ido, yo gradualmen devenit
conscient que it va esser impossibil ignorar Occidental. Finalmen yo
decidet finir li section «Astronomie» -- quel occupat me ancor 8 mensus
-- e tande devoer mi tot témpor al plu modern sistema por vider ca yo
vell devenir deceptet per it. Nu pos 10 mensus con Occidental, yo
constata un sempre crescent plesur in studiar e usar ti genial e
fascinant lingue.

In conclusion yo prende li libertá recomandar a mi ancian Idistic
colegos far li sam experiment.

London, septembre 1934.

[.author]
--
H{dot} D. Akerman, +
Ex-membre del Ido-Akademio
--

// XXX NOTE: ci esset li marca original de págine -109-

// Altri declaration {{{2
=== Altri declaration

(Image: J. Svec (Praha))

Un del max activ Idistes, sr. JOSEF SVEC de Praha just inviat al
principal adherentes de Ido un circulare in quel il exposit les li
actual situation interlinguistic. Pos har monstrat que presc omni
reformes projectet in Ido tende vers Occidental il fini per ti
conclusion:

____
Si on va realisar omni ti proposit reformes, Ido va esser tant
changeat, que it ne va plu similar Ido. It va esser un tot nov lingue,
mult plu simil a Occidental quam a Ido…
____

Car coidealist! Pro quo far un tant enorm, penosi labor por crear un
nov lingue, si un tal lingue ja existe in Occidental? Pro quo efortiar
per mult e penosi labores dar a Ido un aspect, quel va esser tant simil
a Occidental?  Esque it ne es plu bon, economisar ti grand energie,
témpor e moné e transear simplicmen a Occidental? To es li motives, quel
pos un studie profund del question ha ductet me ad Occidental. It es
possibil, que vu va desaprobar ti decision, ma quo es plu bon: si on,
pos har constatat li veritá, aconosse it, o si on persevera in su
errore? Esque noi ne ha reprochat al Esperantistes, que ili impedi li
progress per lor conservatisme? Esque noi deve imitar les nu, quande
apari un plu bon e plu modern sistema, quam Ido? No! O noi desira li
progress, o noi ne desira it! Un triesim possibilitá ne existe. Yo self
vole auxiliar li progress. Pro to yo devenit
Occidentalist.

[.author]
Joseph Svec

// Cronica {{{2
=== Cronica

// Anglia {{{3
==== Anglia

Nor precios consiliator anglés, sr. Gerald A. Moore. fat aparir
in The Morning Post (8 sept. 1934) un articul monstrant li superioritá
de Occidental sur Esperanto, con convictiv exemples.

Anc li revúe «Education» publicat un demonstration simil. sub li titul
«Esperanto as an international language», del sam autor.

(Image: S{dot} W. Beer, secretario del anglés Occidental-Association)

// XXX NOTE: ci esset li marca original de págine -110-

It es regretabil constatar que in mult landes, Esperanto esset nociv por
li idé self del lingue international, pro que it inculcat che li publica
li fals crede que un idioma auxiliari have necessarimen un aspecte de
lingue fabricat, con mult -ajn, -ojn, -ujn. E li publica es tre
surprisat quande on presenta a it un lingue sin ti risibil finales!

// Austria {{{3
==== Austria

Wien. -- Li 5 julí 1934 evenit un reunion del viennesi
occidentalistes, in quel on decidet proposir in estive 1935 li unesim
international Occidental-congress in Wien. Li principal scope de ti
congress vell esser li personal interconossentie del ductores del
Occidental-movement e li exercitie in conversation e discussion in
Occidental. Omni letores de ti information mey strax informar li
signator, si ili desira partiprender li congress, pri li sequent punctus:
(1) quel date ili prefere, (2) quant long li congress deve durar, (3)
quel programma ili proposi. Li anuncie de partiprension es
ínobligatori. Li partiprendentes va reciver rabatte sur li austrian
ferrovias. On va procurar les modic logís in hotel o privat. Ergo on mey
strax scrir al signator. quel ha esset comisset del viennesi
occidentalistes far li preparatori demarches por ti
congress.

Karl Janotta, 14, Ernst-Ludwiggasse, Wien X (Austria).

// Germania {{{3
==== Germania

Der deutsche Occidentalist, organ del Deutschen
Occidental-Bundes, continua aparir con interessant contenete. On posse
abonar it adressante se a Sr. Johannes Quensel, German
Occidental-Federation, Günthersleben uber Gotha, Germania. Li ultim
numerós publicat inter altris: Der Weg der Weltsprache -- Mitteilungen
des Deutschen Occidental. Sprachbundes -- Al memorie
de Wieland. -- Uberzetzungsschwierigkeiten.
-- Die internationale innere Sprachform. -- Mediation de correspondentie
-- Esque vu ha visitat li Leipziger Messe -- Zusammenhänge zwischen
deutschen Fremdwörtern und Stammwörtern des
Occidental.

Ti articules es signat principalmen de Dr. Peipers (Köln), Walter Karch
(Leipzig) e Johannes Quensel (Günthersleben).

// Hispania {{{3
==== Hispania

Sub li impulsion de su president, sr. Varela, de Figueres, li
yun societé continua documentar li Hispanos pri li modern
interlinguistica. In ultim it publicat in catalan li sequent prospectes
de propaganda:

// XXX TODO: Confirmar «es dobles» -> «els dobles»:

- Doc. Nr. 4: Per qué l'Occidental conserva es dobles consonants.
- Doc. Nr. 114: Els 5 tipus de Ilengua internacional.
- Doc Nr.: La llengua internacional i els orientals.

// XXX FIXME: Manca li numeró del triesim document in supra.

Li jurnal Empordà Federal del 22 sept. 1934 publica un grand articul de
sr.

Varela quel monstra un astonant richesse de argumentes. Li competentie e
ínfatigabilitá de nor coidealist es un precios garantí de success. It es
a notar que li demí del articul esset scrit in Occidental! E tamen ti
parte sembla completmen harmonisar se con li aspect del bell lingue
catalan.

Anc in li ultim reunion del Sviss Association por Occidental, un
extrano, quel audit Occidental ye li unesim vez, declarat que ti lingue
posse esser plazzat, pro su caractere, inter hispan e italian.

// Svedia {{{3
==== Svedia

Ex alcun sved jurnales noi excerpte li sequent noticie pri
curses de Occidental ductet de nor energic coidealist fil. cand. Carl
Segerstähl:

____
In li S.G.U. section de Vindeln un duantene de membres
durant li passat unesim semestre ha studiat li modern lingue international Occidental,
quel ne minim che li abstinentic movement comensa aquisiter plu e plu
grand interesse in nor dies. Nequel del participantes hat antey studiat
alcun foren lingue, ma caus li simplic e natural structura de
Occidental, it ha esset possibil al participantes pos un relativmen curt
témpor ganiar resultates del studies, quel contenet e letion e
exercities de conversation e composition.

Li grand interesse por li Occidental-studies probabilmen trova su
explication ante omnicos in li possibilitas de un fructosi studie de nor
foren paroles. Ma con li practic interesse ha tamen che li max multes
sin dúbita juntet se un ideal interesse li sempre plu e plu actual
question del lingue international e su evolution in un san e realistic direction.
____

E.B.

// XXX NOTE: ci esset li marca original de págine -111-

// Svissia {{{3
==== Svissia

In Bern, li 23 sept. 1934. evenit li reunion del Sviss
Association por Occidental. Li comité sequent esset electet: President:
Dr. H. Nidecker (Basel); secretario-cassero: Fred Lagnel (Chapelle);
Sr. Dr. Eme (Genéve); sr. Ferd. Haller (Meiringen); Ed. Mayor
(Lausanne); Ad. Moeckli (Zürich); Ch. Piaget (Benne); J. Ritter
(Chiasso); major H. Tanner (Berne).

Li contos del S. A. P. O. indica Fr. 720.64 de revenues in 1932 e Fr.
964.14 in 1933 con expenses equivalent, ne includet li contos del
administration de Cosmoglotta.

Pos li discussiones pri li organisation, statutes e propaganda, li
assistentes audit un exposite de sr. Major Tanner pri li «Bussol del
Colores», de quel il es li creator, e un demonstration de sr. Dr.
Nidecker, con acompaniament sur piano, pri ti objecte: Esque li
canzones populari es possibil anc in mundlingue? Ti discurs, quel esset
regretabilmen acurtat pro li manca de témpor, merita esset publicat
completmen: tam plu que sr. Nidecker self es compositor e ja transposit
in musica pluri poemas: Himne a Europa; Li romantsch Ladin; un pine
sta solitari; Oh, Marie ne plorar; Descende, dulci carr; Canzon del
botmann sur li Volga. Ti canzones posse esser obtenet gratuitmen che li
administration de Cosmoglotta.

In ti reunion partiprendet representantes del quar lingues national de
Svissia. E tamen, malgré li total manca de acustomation, ili comensat
parlar Occidental con un facilitá, un fluentie astonant. Ne un sol vez
un hesitation o miscomprense evenit e li nov adeptes comprendet
omnicos.

Noi recivet regretabilmen tro tard por li reunion li sequent carte:
Cordial salutationes al convenit coidealistes. Yo desira vos bon
success in vor humanitari labor e bon amical camaraderíe durant li
session e pos it. Yo regreta ne posser assister personalmen. Ma mi
bondesires acompania vos. Cordialmen vor.

[.author]
E{dot} Wahl

// Tchecoslovacia {{{3
==== Tchecoslovacia

Bon exposite del principie de Occidental, con exemple
de textu, aparit li 5 septembre in li jurnal tchec Mladoboleslavské
Listy. It esset composit de nor nov coidealist sr. J.
Svec.

// Suplement artistic a cosmoglotta {{{2
=== Suplement artistic a cosmoglotta

Li budgete quel noi etablisset in li comensa del annu previdet 10
numerós de Cosmoglotta in 1934. Ma pro que pluri landes interdit
recentmen li exportation del moné, quo impedi nor letores payar lor
abonnament, noi devet contentar nos per 8 numerós hoannu.
(Regretabilmen, omni organisation international suffre pro li actual
crise mundal. Por exemple li Universala Esperanto-Asocio trova se, secun
«La Pirato» in «mizera stato». Del Fr. 128.0 quel U. E. A. heredat
de sr. Hodler in 1921, resta hodie Fr. 15.O, de quel li demí,
immobilisat in Germania, es considerat quam perdit).

In compensation, li abonnates de Cosmoglotta recive du suplementes. Li
unesim «L'Occidental en 5 leçons» ha esset inviat les in august. Li
duesim es un caderne de 50 págines, ilustrat de 100 gravuras, anc scrit
del redactor de Cosmoglotta, in francés con resumates in anglés e
german. In it es explicat li recent procede de ilustration usat
specialmen in nor revúe: «Li gravura sur linoleum». Pro su
importantie, ti suplement artistic va esser inviat in octobre-novembre
solmen al abonnates payant e un sol exemplare a chascun adresse, mem a
tis qui have li duplic abonnament (Li precie de vende de ti brochura in
li comercie es Fr. 1.50 sviss). Noi ne dubita que un tal donation va
esser apreciat de nor letores.

SUBVENTIONES Januar: Sr. Th. Krebs (Quito, Ecuador) Fr. 3.10. May:
Dr. Demacon (Orléans) Fr. 0.50; G. Prinz (Bernburg) Fr. 6.—; L.M.
de Guesnet (Paris) Fr. 1.60; Willy
Mildebrath (Bernau) Fr. 6.—, Sta Colas (Souday) Fr. 5.— Junio:
Prof. von Sydow (Lund) Fr. 2.— Josef Svec (Praha) Fr. 12.50. Septembre:
r. Gerald A. Moore (London) Fr. 124.— Sra K. Chanaud (Genéve) Fr.
6.— Sr. Akerman (London) Fr. 8.— R. Berger Fr. 30.—. In summa Fr.
204.70 sviss.

Cordialissim mersí a omnes!

// XXX NOTE: ci esset li marca original de págine -112-

// Cosmoglotta A 99 (1934-11/12) {{{1
== Cosmoglotta A 99 (1934-11/12)

COSMOGLOTTA, nov.-dec. 1934.   No 8 (99)

(Image: E. PIGAL, K. JANOTTA, E. DEMINGER, E. GRABER, †HANS HOERBIGER,
E{dot} MOESS, Hans Robert HOERBIGER. Li equip de Vienna.)

Malgré su aspect romanic, Occidental ha nascet in un nordic land. Su
autor, li prof. Edgar de Wahl, es de orígine german, russ e anglés; il
studiat in li Universitá de St. Peterburg, poy docet in li gimnasie de
Reval-Tallinn (Estonia). Desde li publication de Occidental, in 1922, E.
de Wahl editet un micri revúe Kosmoglott, apert a omni sistemas. Li
extraordinari qualitás del nov lingue atraet li atention de un gruppe de
ingenieros austrian, quel hat organisat li unesim congress de Ido. In
1927, ili reprendet de E. de Wahl li redaction e edition de Kosmoglott,
quel devenit Cosmoglotta e quel depoy esset completmen consacrat al
difusion del max perfect lingue international.

In supra noi presenta li equip de Vienna, fotografat in 1928. In li
centre es sedent li celebri astronom e industriale Hans Hoerbiger quel
dat un ínobliviabil apoy al yun movement interlinguistic. Il morit in
1931{dot} Su ovre es continuat de su filio, Sr. Hans Robert Hoerbiger (quel
sede in dextri sur li fotogramma).

// XXX NOTE: ci esset li marca original de págine -113-

// Quo ili di nos? {{{2
=== Quo ili di nos?

Tal esset li question quel fat a ili li scientistes reunit in congress
in Pampelune por serchar li medies possibil de communication inter li
planete Terre e li planete Mars. On hat ja concordat que li signe
luminosi visibil sur li superficie de Mars posset esser solmen signes
destinat al Terranes. It esset do necessi trovar li sens de ti signes.

Li doctor Isodorus presentat un projecte de decision, quel esset adoptet
unanimmen.

Noi mey adopter, dit ti sapient doctor, que li Marsanes es mult plu
avansat quam noi sur li via del progress e que ili ja de long ha
perceptet per medies perfectionat, per telefonie o telefotie, pri quo
eveni sur nor
planete. Noi deve do responder pro politesse. To va custar nos ne plu
quam 22 milliardes. Por scrir a persones quel habita tam lontan, it
esset necessi procurar se enorm folie de paper e principalmen un loc
platt por extender it. On selectet li loc classic por un experiment de
ti specie: li desertes del central Africa; on supresset oases, on
rasat villages de negres por impedir que li imens folie fa plicas. Per
li sam occasion, on civilisat mult negres e on convertet al vegetarisme
omni canibales de Uanga, tam avid til tande de carne homan que ili
nutrit lor ventres afamat per lor propri oreles.

On requisitionat omni productes del fabricas de incre, talmen que in
Europa li incre mancat. Edgar Wallace devet scrir su policial romanes
sur li cortice del árbores per procede chimic.

Quande on hat successat far perfectimen luminosi li incre, imens
cilindres, trenat per boves, extendet it por formar lítteres sur li
folie de paper. Ti labor durat circa 4 mensus. Ma pro que li signes de
Mars continuat sin halta, on decidet inviar, in unesim, li brev
interrogation:

-- Quo vu di?

Chascun de ti lítteres havet un longore de 400 kilometres e on mettet
sur li i un punctu tam grand que un tot armé posset evoluer in it.

Li inscrition finit, on atendet in omni observatorias li response de
planete Mars. On ne atendet long. Pos duant e quar hores li response
arivat per lítteres luminosi isolat quel aparit li un pos li altri. Li
observatorias telegrafat les al Terranes hiperexcitat.

Ma li response al question: Quo vu di? esset simplicmen «Necos».

On extendet, in li central Africa, un nov folie de paper sur quel on
scrit ti parol (Li labor durat solmen 7 mensus):

-- Tande, pro que vu invia nos signes?

Mars respondet simplicmen:

-- Ne a vu noi parla, ma al planete Saturn.

[.author]
Tristan Bernard

// XXX TODO: Ligar al portret:

Tristan Bernard es li max famosi humorist francés contemporan. Su
portret es publicat in li suplement artistic de Cosmoglotta (novembre
1934, fig. 64).

// XXX NOTE: ci esset li marca original de págine -114-

// Un casu íncurabil {{{2
=== Un casu íncurabil

Li complet elimination del duplic lítteres, per quel alcun lingues
international crede facilisar li studie, es in facte un cause de
complication in mult casus. In unesim vise it sembla que ti sistematic
simplification es un progress e constitue un bon reclama che li publica,
ma examinante plu proxim li construction del lingue, on percepte un
desórdine mult plu grav.

Yo cita in hasard li verb CURRER, venient del latin currere. Ti verb,
Esperanto «simplifica» a kur-i e Ido a kur-ar. -- Esque alquo impedi
it? vu va dir me. Expecta un poc li consequenties de ti
«simplificationes»!

Existe altri verb international: curar (F. guérir) quel naturalmen ne
posse esser adoptet con ti form in Esperanto-Ido pro que it vell conflicter
con li precedent verb. Pro to, Zamenhof (e Couturat pos il) imaginat li
verb kurac-i (Ido: kurac-ar) quel es un monstruositá linguistic, quam
anc su derivate kurac-isto (= medico!).

Ma li absurditá de ti solution apare in su tot amplore quande on examina
li derivates. Nam it existe paroles international quam curabil,
íncurabil, curator, procurator, etc. queles naturalmen ne posse esser
derivat de un radica curac! Anc in li familie del parol currer, it
existe mult derivates tot international quam cursor, precursor, cursiv,
excursion, incursion, etc. queles un radica quam kur-i es íncapabil
generar.

Solmen Occidental ha regularisat ti derivation. Automaticmen omni
derivates international veni rangear se con un perfect órdine sub li du
radicas selectet de Occidental. In facte, adoptente currer in vice de
kuri (o kurar) on deriva regularimen:

curr-ent, con-curr-ent, con-curr-ent-ie, e mem curr-ida (in hispan
corrida), poy, mersí al regul de Wahl, on posse continuar li derivation:
curs, ex-curs-ion, in-curs-ion, curs-iv, con-curs, curs-or, pre-curs-or,
re-curs, ex-curs-ion-ist, etc. Poy, Occidental adoptet por li duesim
familie li verb cura-r (ne curac-ar!!) de quel it deriva: cura-t-ion,
cura-t-iv, cura-t-or, pro-cura-r, pro-cura-t-or, pro-cura-t-ion,
cura-bil, ín-cura-bil, ín-cura-bil-itá, etc.

// XXX NOTE: li marca original de págine -115- esset in li sequent
// paragraf:

Remarca que presc omni ti derivates devet esser sive mutilat in Esperanto-Ido
(Exemple: ne-kurac-ebla (!) in vice di ín-cura-bil) sive adoptet quam
nov radicas, quo chargea ínutilmen li memorie del studiante. Curtmen
dit, volente simplificar li radicas, Esperanto-Ido ha
complicat li tot familie de paroles ja regulari in li vocabularium
international.

Vi un casu typic u li duplic consonantes e li tri finales de Occidental,
-ar, -ir, -er, es ne solmen util, ma necessi por conservar li
internationalitá e li simplicitá. E ti casu ne es li sol, nam li paroles
per -aco o -acio pulula in Esperanto-Ido.

E to ne es omnicos: Fabricante kurac-isto con fals radica kurac
Esperanto imposi it por vicear li parol international medico durant que
por li fémina (medica) it usa li kilometric derivate kuracistino. Ma,
per un strangi contradition, Esperanto adopte du nov radicas: medicino e
medicamento! In oposition a ti cáos, li órdine e regularitá de
Occidental apare genialmen simplic: nam de medic-o, it deriva per su
sol sufixes li paroles international medic-al, medic-al-men,
medic-in-e, medic-in-al, medic-ar, medic-a-ment.

E it existe homes quel crede Occidental plu complicat quam Esperanto!

// Occidental es li sol sistema combinant li regularitá con li naturalitá {{{2
=== Occidental es li sol sistema combinant li regularitá con li naturalitá

- medi-e
- medi-ar
- medi-at
- medi-al
- medi-al-men
- im-medi-at
- in-medi-at-men
- im-medi-at-itá
- medi-a-t-ion
- medi-a-t-or
- inter-medi-ari
- prend-er
- prens-ion
- prens-ibil
- con-prens-ion
- in-con-prens-ion
- con-prens-ibil
- con-prens-ibil-itá
- con-prens-iv
- flu-er
- flu-ent
- in-flu-ent
- in-flu-ent-ie
- in-flu-ent-i-ar
- con-flu-ent
- con-flu-ent-ie
- dis-flu-er
- dis-flu-ent-ie
- flu-t
- re-flu-t
- flu-t-ion
- re-flu-t-ion
- poss-er
- poss-ibil
- poss-ibil-itá
- in-poss-ibil
- in-poss-ibil-itá
- muta-r
- muta-t-ion
- muta-bil
- muta-bil-itá
- in-muta-bil-itá
- com-muta-bil
- com-muta-bil-itá
- com-muta-t-or
- com-muta-t-ion
- flex-er
- flex-ion
- in-flex-ion
- re-flex-ion
- flex-ibil
- flex-ibil-itá
- in-flex-ibil
- in-flex-ibil-itá
- ject-er
- in-ject-er
- in-ject-ion
- pro-ject-ion
- pro-ject
- pro-ject-er
- pro-ject-or
- con-ject-er
- con-ject-ion
- con-ject-ura
- inter-ject-ion
- de-ject-ion
- de-ject-er
- tra-ject
- tra-ject-er
- tra-ject-ion
- tra-ject-ori-e
- e-ject-er
- e-ject-ion
- e-ject-or
- pro-ject-ibil
- in-ject-ibil
- de-ject-ibil
- e-ject-ibil

// XXX NOTE: ci esset li marca original de págine -116-

// Linguistic responses {{{2
=== Linguistic responses

// XXX TODO: Confirmar «(a)clarationes»:

Pluri coidealistes torna se a nos con questiones pri linguistic coses,
clarationes, propositiones etc. Proque it ne es possibil responder a
omnes in privat lettres e to anc ne es economic proque mult persones
questiona pri li sam tema, it es necessi organisar ti dominia e
disciplinar se in li interesse del totalité. Pro to it es recomendat
sequer li statues del comité explorativ (CELIA) e ne misser questiones e
propositiones inter altri coses in lettres privat, ma sempre scrir tal
questiones sur special folies de quart-o din-format sur un flanc,
ilustrar su question o proposition per exemples, talmen que li intention
del questionante mey esser tot clar. Ti folies on posse expedir sive al
redaction de Cosmoglotta sive al autor de Occidental. Tal questiones ne
es respondet o discusset in privat lettres, ma sive respondet in li
«linguistic responses» in Cosmoglotta, sive transmisset a Celia quel
secun su statute va sive discusser les, sive declinar, si ili ne
responde al postulationes del regulament, publicat in Cosmoglotta Nr 68.
Quande alqui ne seque ti indicationes il ne mey colerar, si il ne recive
response per Cosmoglotta o Celia.

// XXX TODO: Confirmar li position del foto:

(Image: Li ultim photo de E. de Wahl.)

// Li sufixes itá e ité {{{3
==== Li sufixes itá e ité

On questiona pro quo ne un sol sufix quam in
pluri
altri lingues? -- In li publica on posse remarcar du fluenties: 1) on
postula precision e regularitá e 2) secuentie de customes de cert
natural lingues. Til nu de omni proposit e usat constructet
international lingues li max grand success havet ti lingues quel
possedet un clar, precis e
regulari structura. To esset in Volapük, Esperanto, Ido. Si on seque
solmen li metodes de un gruppe de lingues p. ex. li latinid, tande por
li altri popules ne conossent ti lingues, it es desfacil usar ti lingue international.

Nu li romanic lingues expresse per li sam sufix itá, ité, idad, etc. du
totalmen diferent coses 1) un qualitá e 2) li totalité de omni singul
individues, coses etc, do un quantité, quo representa un cardinal
diferentie. It es ver, in pluri casus li contextu da nos li criterie, in
quel sense es usat li parol, ma existe casus u on deve strictmen
preciser li sense. «Pleser a omnes on ne posse, es arte quel nequi
conosse» Li unes reprocha nos que noi ne es suficent precis, que nor
sufixes have pluri diferent significationes; li altres postula ancor
plu junter divers significationes in un sol suffix. Ci noi seque li bon
medial via, dar tant regularitá e precision quant to es possibil in un
cadre quel minimalmen destructe li conosset international form. In
parenteses: «cité» ne es un derivat form in Occidental do it vell posser
sonar citá o cité secun gust del creator e li stil del lingue. Ma in Occidental
li form cité es plu practic pro li sequent motives. Pluri popules
pronuncia li final litter r tre debilmen, apen audibil, talmen li verb
citar posse sonar quam citá. Altres leent citá vell posser pensar que it
es alcun derivat del verb citar etc.

// XXX NOTE: ci esset li marca original de págine -117-

// XXX TODO: Confirmar «prof Monseur ia in»:

// Articul lu {{{3
==== Articul lu

Li sam desir evitar miscomprenses e dar al lingue omni
possibil precision, postulat un metode expresser li neutralitá,
abstratesse de un adjective substantivat quel self ya ne marca li divers
géneres per un separat form del articul lu quel es ni «comic» ni
«ínfelici». It deriva del latin illud, sam quam li hispan lo, e mem es
plu simil al original latin quam li form hispan. Lo bueno in hispan es
altricos quam el bueno, quo significa un bon hom. Si in F e P on ne fa
ti distintion to ne vale contra li lingues D, Hol, Dan, sv, S, R, Bulg,
Srb, Pol, Gr queles omni expresse ti diferentie in li adjectiv
substantivat. Li grammatica de Occidental da to bon medie per li regulari
structura. Li form fundamental del articul es l, a quel por pronunciar
it es adjuntet li adjectivic finale i, do li es li general form del
articul. (Ti form adplu es filologicmen justificat in li excellent
articules de Sr mag. A. Z. Ramstedt in Cosmoglotta Nr 43, e de prof
Monseur ia in «Lingua Internationale» Nr 7 annu 1911). Do a quel lu ne
place, posse ya ne usar it, ma si on vole expresser li génere, on posse
adjunter li distintiv finales o (masculin), a (feminin), u (neutri
abstract) lo, la, lu. Anc to es aprobat de Prof. Monseur. On ne posse
sempre repetir por chascun nov interessate to quo ja es pluri vez
tractat e publicat in anteyan colectes de Cosmoglotta e Kosmoglott. Qui
have interesse in li causes pro quo Occidental ha electet ti o altri form, mey
antey leer, to quo ja es publicat in nor revúes e abstiner se de
prematurat critica. Yo ha laborat in li dominia del lingue international 30 annus ante
publicar mi ovre. On do posse expectar del nov interessates que ili
consacra almen un demí annu por penetrar in li stil, essentie e spiritu
de Occidental e experimentar self li divers formes, li usat in Occidental e li
selfproposit. To va economisar nos mult labor e esser util por
li questionator.

// XXX NOTE: Duplic negation :( (?) «in li natural lingues reversibilitá anc ne existe quam necú in li natura»:

// Function, functionar, functer {{{3
==== Function, functionar, functer

Li regul pri li formation de derivates
del radica de perfect (regul de Wahl) ne have reversibilitá absolut.
Occidental ne es Ido, e in li natural lingues reversibilitá anc ne existe quam
necú in li natura. Su existentie es limitat in purmen mecanic processes,
e un lingue ne es mecanisme. Un verb functer til nu ne ha existet, ma li
derivate del parol function -- functionar es completmen international
in omni romanic, germanic e anc pluri slavic lingues R, Pol, e mem
ugrofinnic Est. Do quel hom va formar tal nov verb functer? Li form del
verb o del substantiv fundamental sta in li lexicos, e li derivates es
fat de ti paroles, e ne invers. Adplu si on mem vell formar verbes quam
functer, impresser, perfecter etc.
ili vell haver un altri nuancie, ne egal ma solmen sinonim con
functionar, impressionar, perfectionar etc. Un special classification
sembla ínutil, proque to nullmen vell facilisar li usation. On vell
dever aprender e memorar ti classification, e nu on va aprender li
paroles radical de queles on deriva li altres.

[.author]
E{dot} Wahl

// XXX NOTE: ci esset li marca original de págine -118-

// Musica {{{2
=== Musica

Malgré su yunesse, Occidental possede ja du musicantes de valore: Sr.
Sköld, de Stockholm, e Sr. Nidecker, de Basel. Ti ultim va parlar nos
pri li unesim ovres de su colego, de quel un cantate ha just esset
executet in un eclesia de Stockholm e mem, si noi ne erra, difuset per
radio. Poy Sr. Nidecker va tractar li question: Esque li canzones
populari es possibil anc in mundlingue?

Con li present numeró de Cosmoglotta, noi comensa publicar un serie de canzones
in Occidental, quel va aparir quam anexe a ti e sequent numerós, por
finalmen formar un colection. (Pro que li edition del folies musical es
limitat, solmen li abonnantes payant de Cosmoglotta recive les, junt con li
numeró). Omni letores conossent apt Occidental versiones de canzones o
arias es petit inviar les nos con li indication del musica. Un limitat
númere del separat musica-folies es recivibil ye li precie de Sv. fr.
0.20.   (Redaction)

// Li canzones de Y. Sköld {{{3
==== Li canzones de Y. Sköld

In num. 97 (julí-aug. 1934) trova se anunciat li apparition del unesim
cantes in Occidental: Du canzones por un voce e piano. Textu de
Jaroslav Podobsky. Musica de Yngve Sköld. Li compositor ha publicat les
in du editiones: un por voce plu alt (soprano) e un por voce plu bass
(mezzosoprano o baritono). Interim ha apparit tri altri canzones del sam
autores: Tri canzones un voce e piano. Textu de Jaroslav Podobsky.
Musica de Yngve Sköld.

Li reproduction ha esset fat per «copiada de luce», to es un
fotografic procede, quel da tre nett resultates. On obtene copies direct
de Yngve Sköld, 38 Tomtebogatan, Stockholm (Svedia).

Por mi recension yo numerota li canzones: tis del unesim caderne, num.
1 e 2, tis del duesim, num. 3 til 5.

Num. 1: «Alaude, canta!» Li musica, allegretto giocoso, depicte li
viv e gay volada del alaude e li proxim advent de may. Li acompaniament
postula un pianist sat habil e discret. Li contra-pezze es num. 2: «Ne
abandona me», con acordes plu sombri e grav. Li perde del amate trova
ci un perfect representation. «Ne fa al anim trist ancor plu grand
dolor!» Con li repetition de ti paroles, li paroles «anim trist» es
sub-pictet per un harmonie quam noi es acustomat trovar tam sovent in li
ovres de Grieg, quam tipic representante de ti particulari grav humore
del nordic musica. Cantatores ne absolutmen secur pri lor capacitá
cantar li du-strecat g (= sol) deve preferer li edition plu bass, in
quel e (= mi) es li max alt son. Certmen anc li sombri humor es ci plu
eclatant.

Num. 3: «Voce de cloches», sona trans li tot pezze, marcat per un
sempre repetit secuentie de quar accordes, viceat solmen in alcun
prominent locs, per tre interessant variantes. Li líber duction del
cante (voce), índependent del plu fixat acord-sequenties del
acompaniament ha esset tre bon fat. Li charmant sequent num. 4:
«Canzonette» atinge tre habilmen li sonantie del canzon populari con
su simplicitá, tamen ne excludent profunditá del idé e del sentiment. Un
adaptation in du voces o in un sol voce, ma con un simplic acompaniament
de violine, viola, flute, o guitarre, vell esser tre apt por li
introduction in li scole o in li circules de populari cantada. Li
colection clude con un numeró plu grav, num. 5: «De ú it veni?» Anc ci
li caracteristic nordic humore, ma sin li trist desesperantie de «Ne
abandona me».

// XXX NOTE: ci esset li marca original de págine -119-

Con relativmen simplic tecnic medies li tranquil «andante» del unesim
e duesim stanzas es transguidat a un brilliant ascension in li triesim e
quaresim, denov calmar se harmonicmen in li ultim.

Li textu de num. 3 e 5 es ti quel aparit in Cosmoglotta num. 97, p. 89.

Noi posse felicitar nos nu posseder un tam bell comensa a un futur
grand repertorie de Occidental canzones.

Basel, Octobre 1934.

[.author]
Dr Henri Nidecker

// Esque ll canzones populari es possibil anc in mundlingue? {{{3
==== Esque ll canzones populari es possibil anc in mundlingue?

Li notion «canzon populari» sembla contradir li question del tema;
significa to quo es propri a un popul. Talmen, un canzon populari es un
tal quel nascet che un popul e quel es cantat ci.

(Image: Musica populari!)

Ma in un sens plu ampli, «populari» significa anc to, quo es amat o
favorit che un popul sin li necessitá har nascet che li sam. Un actor,
un autor, anc foren artistes, posse esser populari che nos. Talmen, anc
un canzon, un aria, un opera posse esser favorit e pro to devenir
populari ne solmen ta u ili nascet, ma In omni landes.

It es evident que, por nor tema, noi deve prender li notion del canzon
populari in ti sens plu ampli.

Por comensar, yo va posir li question, ca li lingue es caracteristic o
decisiv por li canzon populari. Yo conosse homes, quel senti un horrore
ye li pensa que noi vell recitar o cantar un liric poema de Goethe in
Occidental. Ili argumenta talmen: un lingue es un natural producte del
nation. Omni version in un altri lingue damagea un liric pro que on
traducte solmen notiones, durant que li lirica opera con sentiment. E
quo es ver del national lingues, aplica se
ancor plu fortmen al lingue artificial.

Quo es nor response a tal argumentesL Yo questiona: Bon! si li lirica
original consiste in sentimentes, quo es li medie per quel un poet evoca
li sentimentes? -- Response: notiones, idés, representationes (G.
Vorstellungen). Un poet usa li paroles de su lingue por evocar nor
sentimentes. Si noi nu trova li corespondent paroles, e talmen li
corespondent notiones de un altri lingue, noi posse tre bon evocar li
sam sentimentes quam fat li poete del
original.

Li altri aparent grav argument de mi amico es: que un liric poema
expresset per un artificial lingue, vice un lingue de natural nascentie,
deve esser un cos horribil. Ci noi posse aducter li contra-argument, que
li lingue german, quel il reconosse quam lingue natural, ne es minu
artificial quam Occidental. Noi posse reconosser quam lingues natural
solmen li dialectes, ante quam ili deveni litterari. Quande ili deveni
litterari, ili es sempre in un o altri mode normalisat, modificat,
regularisat. Do yo nega omni diferentie inter Occidental e alquel
national standard lingue.

Noi mey nu contemplar tipic exemples de canzones populari. «Niene
geit's so schön u lustig wie daheim in Aemmetal…» (Necu it es tam
bell e gay quam che nos in li Aemmental…) es un canzon populari in li
sens plu strict. Li poet e probabilmen anc li compositor, Christian
Wiedmer, esset serrurero in Signau in li Aemmental, in li canton de Bern
(Svissia). Tamen nequi va afirmar que li canzon es li exclusiv proprietá
de ti region, nam it es conosset e favorit in tot Svissia e mem in
partes de Germania. Noi posse afirmar, que ne li dialect o specific
lingue securat li a ti canzon, ma li contenete, to es li object, e li
melodie.

// XXX TODO: Confirmar «securat li (?) a ti» in supra.

// XXX NOTE: ci esset li marca original de págine -120-

Un altri exemple: Li canzon del Beresina. (Collection Oc-canto, Num. I.)
Benque li textu ne es in un dialect, ma in standard german, it deve
esser considerat quam genuin sviss. It ha nascet ex un tot concret
situation, quel es esquissat de Albert Maag in su libre «Die Schicksale
der Schweizerregimenter in Napoleons I. Felzug nach Russland 1812». (Li
aventuras del sviss regimentes in li campanie de Napoleon I. in Russia
1812). 3. edition. Biel-Bienne (Svissia) p. 245/246:

____
Convictet del gravitá del situation, to es que omni minute on devet
expectar li comensa del battallie, li leutenante Legler promenat con li
nov chef del 1. regiment, Blattmann, sur li via del forest. Quasi
penetrat del pensa pri li proxim hor del morte, Blattmann amemora su
amico a un canzon, quel esset li favorit canzon de Legler, e quel il hat
sovente cantat in su hem, e il peti le cantar it a il ancor un vez. Nu,
acompaniat del sempre plu fort tonnerada del cannones in ambi lateres
del Beresina, mult centenes de hores for del patria, sona cordial
melodies de sviss voces sur li nivosi campes de Russia, li canta al
spiritu vital «An den Lebensmut», e tamen, yes, un adío por li car
patria e por li car parentes in hem. Mult altri oficeros aproxima se;
profundmen emotionat ili unit se al cantada, e in lontan it sonat tra li
forest.

// XXX TODO: Confirmar ca li sequent frase apartene al li citate, o
// it es un nota del transcriptor por vicear un image:

(Ci seque li textu e li musica del canzon.)

____

Noi vide do, que li canzon existet ja ante li témpore del battallie. Ma
noi posse dir, quelcunc esset su orígine, per ti scene it devenit un
canzon populari.

[.author]
Henri Nidecker

// Publicitá tombal {{{2
=== Publicitá tombal

In America esset un camp del mortes proxim un cité. Avan ti sepultoria
passat un die un agente in publicitá quel trovat que mult plazza esset
perdit in ti loc. Tande il luat li tombes por metter ta grand afiches e
li heredantes del mortos recivet mult moné. Un mensu pos li debut de ti
sistema, on posset leer sur li tombes:

«Ci jace William, morit in li etá de 97 annus: il manjat null altri
cos quam li chocolate Smith». «Ci jace Flora Awan, morit in su 19-im
annu; ella debit su splendid capillatura al lotion
Bishop».

Ma un altri agente in publicitá arivat; il fat alquo ancor plu bon. Il
havet li idé luar li tombes vacui, quel on dat le por presc necos, nam
on pensat que il ne posset ganiar mult per ili. Ma on esset mult astonat
leente sur ti sepulcres ancor ínocupat ti avise:

«Li futur mortos de ti tombes es sempre in bon standa, nam ili manja li
prunes Dickson.»

// Fragilitá del vive {{{2
=== Fragilitá del vive

Ex 10 yun féminas havent esperanties de maternitá, solmen 8 parturi un
infant vivent. Ex ti 8 infantes, 2 mori ante li etá de 20 annus, e 2 es
malad o ínfirm. Do solmen 4 es in bon sanitá 20 annus plu tard. In
li etá de 40 annus, li morte va har ancor
raptet un del restantes e un duesim deveni in
su torn ínfirm. Ex li 10 infantes, it resta finalmen 2 homes
valid.

[.author]
Dr. René Sand

// XXX NOTE: ci esset li marca original de págine -121-

// Mules con economic sense {{{2
=== Mules con economic sense

// XXX TODO: Confirmar li corection ja fat: «contrari:» vice «contrari;».

// XXX TODO: Confirmar li corection ja fat: «production ye 3
// million» vice «production 3 ye million»:

In annu 1933 li guvernament de Roosevelt venit con li plan de
restriction in li industrie de coton. It resoluet excluder 10 million
acres de suol, productent li coton, ex li production e talmen diminuer
li production ye 3 million paccas. In fact, it havet success pri 10.4
million acres de suol e 4.4 million paccas de coton. Plu quam un million
de plantatores fat un spontan acord con li guvernament, que ili va
inplugar li germinant coton. Ma qui ha monstrat oposition contra ti
acord de plantatores con li guvernament? It esset -- li mules. Ti
besties, de queles li obstination es notori, durant generationes esset
educat a marchar cautmen inter li sulcas, por ne damagear li germinant
arbustes de coton. Nu on ha fortiat les far just lu contrari: ili devet
marchar sur li arbustes in medie de sulcas. Contra to li mules oposit
se, nam lor sense cultivat durant generationes por deventie, contradit a
un action tant íneconomic. In fact, li inplugation del coton per mules
fallit in mani locos e on esset fortiat destructer li cotonieras per
vaporplugs, motor-plugs o per altri maniere. Li mule ne ha monstrat
suficent comprension por to, quo on hodie nomina national economie. It
es possibil, que li futur generationes, quel -- esperabilmen -- va
esser plu sagi, quam li present, va erecter un monument a mules, quel ha
refusat extirpar li coton in un epoca, in quel li major demíparte del
habitantes del tot munde ne have forsan sat moné por comprar se un
camise.

[.author]
--
Ex «Hospodársky Rozhled», revúe economic, Praha.

(Trad. J. Svec, Tchecosl.)
--

// Zoologie infantin {{{2
=== Zoologie infantin

-- Crede tu que ti capra es gentil?

-- Stupid tu es. It ne es un capra ma un buc. Esque tu ne vide que it
have cornes!

// XXX NOTE: ci esset li marca original de págine -122-

// Reformes in lingue international {{{2
=== Reformes in lingue international

In li moment quande li Comité linguistic (CELIA) va fixar alcun
detallies de Occidental, noi opine util examinar un important facie del
problema del lingue international.

Li question del changes in lingue international esset sovente discusset
con passion in omni movementes interlinguistic, ja in Volapük, poy in
Esperanto, in Idiom Neutral e Ido. Sempre li adeptes dividet se in du
gruppes: li reformistes e li conservatores. Li unesimes es persequet
del desir de perfection. Ili refa plu bon li ovre del autor; ili es
persuadet que li stagnation del movement, quel ili apoya, veni
principalmen del defectes del sistema.

Li conservatores, quel forma li majorité del adeptes, es partisan del
stabilisation pro beson de securitá e pro li fortie del inertie. Ili es
satisfat del formes existent mem con lor defectes e time quam li peste
li eventualitá readaptar se al nov variantes postulat del
«reformistes».

In general, plu li lingue es artificial e plu li pussada reformistic es
fort (ex.: Volapük). In contrari li formes international ne presenta
causes de disputes: ili es acceptet sin discussion pro que ili ja
existe. On posse dir que un lingue international es tam plu stabil que
it contene elementes natural, con li condition que it es regulari in su
grammatica.

Pro que Occidental atinget, secun li atestation de su adversarios self,
li maximum possibil de naturalitá, li formes contestabil e discussibil
es reductet a un minimum.

// XXX FIXME: Confirmar: Alquant textu manca ci:

propositor declara mal su anterior revendicationes e fa reformes just in
li sens contrari!! Quo pensar pri tal revatores quel changea lor
opiniones linguistic quam ili changea lor camise?

Noi trovat mem alquo plu fort: Un adept, pos har scrit un serie de
propositiones de reformes, confesse candidmen que il es neurastenic e
que il interessat se al lingue international principalmen por trovar in
it un remedie a su maladie. Li reformes in Ido successat ja diminuer su
melancolie!!!

In omni casus, it es cert que li changes es considerat de un parte del
adeptes quam un sport: ili ameliora li lingue quam ili vell ameliorar
un varietá de tulip, per selection de un parte del adeptes. Li utilitá
practic del lingue international lassa les índiferent; un lingue
stabilisat ne plu interesse les.

It es amusant constatar que chascun reformator considera su
propositiones
quam sol bon e digni de interesse. Mult de ili scrit a Couturat: 'Ples
far ancor to micri change e li lingue va esser perfect; vu deve
accepter null altri proposition. Quande 100 adeptes avansa su singul
«micri» change, postulante li exclusion del proposition del altres, on
deve confesser que li sol solution possibil es fabricar tam mult lingues
quam adeptes!

Altri constatation edificant: multes postulat de Couturat que li
Academie de Ido mey immediatmen discusser lor propositiones de
ameliorationes, queles es urgent e índispensabil por li success de Ido e
avan li response dilatori de Couturat quel trova se inundat de
propositiones de reformes contraditori, ti reformistes, o plu bon ti
reformardes, tande scri ci e ta al colaboratores de «Progreso» por
plendir amarimen pri li «petrification de Ido», e menaciar abandonar
li movement. In facte, plures surtit del «Uniono», fante claccar li
portas, solmen pro que li reformes postulat de ili, ne esset strax
admisset; poy ili creat lor propri lingue international, quel
naturalmen representa li summa de omni perfectiones, e quel tamen, cade
bentost in complet oblivia pro li íngratitá de ti miserabil munde. Pos
que li autores ha expenset mult billetes de banca in ti afere, ili
retrae se in un mutitá plen de rancore: ili es li «íncomprendetes» de
nor civilisation.

De ti inqueste che li experienties del Idistes, it apari que li
perfectionament de un lingue es un cose tre desfacil. Si it es sempre
possibil changear detallies, it es quasi impossibil reformar sin cessa
important trates sin descoragear li adeptes e impedir li edition de
manuales quel es absolut necessi por li diffusion del lingue.

It es ver que li punctu de departe de Ido esset mal. Inter li lingue
primitiv, quel esset un compromiss demí-artificial, e li lingue ideal,
existet un tro grand diferentie. In Occidental, li afere es tot altri:
li usatores del lingue ne discusse su principie e su base quel es rect e
ínsuperabil; ili vell solmen discusser alcun detalies de
aplication. Secun nor opinion, ti detallies deve esser studiat e fixat
max bentost possibil por evitar perturbation in li diffusion del lingue.
Tam plu curt es li chirurgical, tam plu bon es por li
patient.

Anc, noi ne deve ilusionar nos, credente que li homes es plu sagi hodie
quam ante 20 annus e que Occidental nequande va haver inter su adeptes
tal persones atinget del maladie del changes. Noi deve esser vigilant e
ne perdir nor témpor con tis, quel considera li reformes quam un lude o
mem quam un sport. E si, per hasard, un neurastenico veni proposir su
plan de reformes, noi deve strax petir le serchar un altri medie de
resanation!

Conossente li natura homan, noi deve prender in consideration solmen li
propositiones fat de prudent persones quel, per usation constant del
lingue, es bon plazzat por judicar u es li mancas.

Súper li gust personal de chascun, mane li grand principies del lingue
international, principies quel ha esset penibilmen trovat de nor
antecessores pos long experienties. Por far un labor util e durabil, noi
deve far abstration de nor gustes momentan e considerar solmen tis del
majorité del futur usatores.    R.Bg.

// XXX NOTE: ci esset li marca original de págine -124-

Tamen existe quelc detallies ancor a fixar. In li unesim grand
dictionarium (German-Occidental), sr. J. Gär sovente indicat
provisorimen du formes egalmen apt, lassante al practica li possibilitá
selecter li max bon. Nu! pos pluri annus de experienties, it es necessi
selecter inter li du o tri formes presentat o almen indicar, pos un
seriós discussion, li form max recomendabil. To va esser li unesim
obliga del comité linguistic
quel va reprender su labor por polir Occidental.

Ínevitabilmen, alcunos va profitar ti ocasion por proposir lor projectes
de «ameliorationes». Esque, por haver li pace, on va refusar omni
propositiones e declarar Occidental íntuchabil, secun li exemple de
Esperanto? Yo ne opine talmen. Li base de Occidental es tam secur, tam
international, que li discussion va esser sempre restrictet a quelc
radicas o formes poc numerosi.

It es evident que li changes in un lingue international constitue un
impediment por su propaganda. Nam por difuser un lingue, on deve editer
manuales e dictionariums in pluri lingues national. To custa mult labor
e moné, e quande li changes es votat, omni libres deveni desmodat; e
nequi audacia avansar li moné por reprintar libres quel va esser sin
valore pos curt témpor pro que nov changes es a previder.

On comprende do que, mem che li sistemas max progressistic quam Ido, li
ínconvenienties del changes bentost fortiat li adeptes decretar li
«stabilitá».

It sembla necessi conosser li experienties de nor antecessores in li
dominia del interlinguistica por saver qualmen laborar max utilmen hodie
e evitar racader in li sam erras. In ti intention, yo studiat con cuida
li grand experientie fat del Idistes, de 1908 til 1914. Couturat credet
in unesim que il vell successar crear un lingue satisfant omni
progressistes e realisant li perfection per li medie de reformes
successiv proposit de quicunc e discusset publicmen. Ma il esset bentost
submerset de propositiones de reformes, quel in comensa aterret le, poy
exasperat le, til quande il proposit… 10 annus de stabilitá. In li
revúe «Progreso» il publicat solmen un micri parte del propositiones
de reformes. Ma per su corespondentie privat, yo aconosset que, in
realitá, Couturat devet expenser un enorm energie combatter li
tendenties reformistic quel anihilat un parte de su eforties por difuser
li lingue. Exter seriós persones quel fat propositiones solmen pos un
profund studie, on trova un masse de amatores quel semblat esser atinget
del manie reformistic. On comprende li desilusion e li exasperation
final de Couturat. Pro su desir servir li progress, Couturat, por
exemple, invia al printería long criticas e propositiones de un nov
adept, e durant que es compostet, il recive un secund lettre in quel
li

// XXX NOTE: ci esset li marca original de págine -123-

// XXX FIXME: Confirmar ca págine 124 manca:

WARNING: [Págine 124 manca, su original ne es disponibil por
digitalisation.]

// Li galerie de picturas {{{2
=== Li galerie de picturas

(Original poema in Occidental)

[verse]
____
In somnie yo stat in un galerie
Plen de picturas strangi hideos.
Un micri gris mannetto me guidat
E indicat a me quo regardar.

Long témpore manet yo regardante
Picturas mult. Chascun representat
Un home strangimen defigurat;
Ma ne risibil; no: tot deplorabil.

Ma li mannett sarcasticmen grinsat
Monstrante les a me, e yo horret.

Vadet noi e vadet, e li galerie
Semblat me ínfinit. Yel altri láter,
Vis-a-vis del picturas stat fenestres;
E yo videt, quam tra chascun fenestre,
Quel noi passat, sempre plu debilmen
Li luce penetrat a li picturas.

Sempre inobscurat se li galerie;
Sempre accelerat nostri passus;
Sempre plu trist semblat me li picturas.
In fine támen, quande li crepuscul
Presc neplu permisset me distinguer les,
Subitmen yo sentit horrore, yo
Timet li fine in tenebres íncert,
E, por haltar, serchante un motive,
Yo me tornat. E vi! -- un debil radie
Del ultim luce monstra un pictura
Quel noi antey forsan hat omisset.

Yo adea, e per li ultim fortie
De ocules e luce vide -- te!
Tui portret in medie del grimasses
Quam unic bell e índefigurat,
Ma mult plu trist ancor quam omni altris.

Mi cordie palpitat e yo petit
Li micri mann, quel les ya possedet.
Ca il volet me dar ti un pictura.
Il regardat me misfident e poy
Criat subitmen: «Nu? E tu moné?»

Perplex pro ti question yo excavat
Mi tascas. Strangimen lor númere
Crescet, plu yo serchat. Diaboleríe!
E omnes vacui! Li oldi mann
Semblat saver, ironicmen rident
Il dit a me: «Do veni, povri foll!
Ta, detra te, atende un pictura,
Qual tu ancor nequande ha videt!»

Ma de horrore stimulat criat yo:
«Da me ti ci! Da! Yo ne vade plu!» --
«Donar gratuit mi maxim bon pictura?
Esque tu talmen paya li guidero?»

Il repugnat me, yo le forpussat
E ne savet plu quo yo fat in furie.
Yo raffat tu pictura e provat
Atinger li fenestre, ma li mann,
In li tenebre quel nu circumdat nos.
Me imbrassat, traente me sin parlar.
Ma yo circumbattet furiosimen,
Atinge li fenestre e aperte it,
E precipita me in li tenebre.
Sur me cracante rui li galerie.

Cadent, ancor luctante con li oldo.
Yo tene tu portret. Li brui se infortia.
Ex virle, tenebre, cáos e tumultu
Yo avigila me -- e tu avan me sta.
____

[.author]
Ilmari Federn (Köbenhavn)

// XXX NOTE: ci esset li marca original de págine -125-

