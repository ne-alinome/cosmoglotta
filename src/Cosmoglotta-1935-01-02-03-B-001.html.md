Cosmoglotta B 001 (jan-feb-mar 1935)
====================================

\

::: {#displaycontent}
COSMOGLOTTA-INFORMATIONES

 

Numeró 1    Januar-Februar-Marte 1935.

 

Apari durant chascun trimestre quam suplement a Cosmoglotta printat

 

Redaction e Administration: Occidental-Buró, CHAPELLE (Vaud), Svissia.

 

Precie de abonnament, junt con Cosmoglotta, por 1935 : Fr. 3,50 sviss.

 

 

A NOR LETORES!

 

Alcunes va esser probabilmen astonat reciver un jurnal mimeografat. Noi
deve dar les un explication. In ultim témpor, de pluri láteres on ha
preocupat se pri li fate de Cosmoglotta, quel, pro li actual desfacil
economic circumstanties, suffre un poc pri li crise. On ha proposit
restricter li edition printat e dar li Cronica e divers informationes
per mimeograf. Specialmen sr. Fritzche de Leipzig in un circulare
studiat li maniere passar li témpor de crise economic sin damage.

 

Li custas de printation de Cosmoglotta in Svissia es li max bass
possibil. Noi deve constatar, pos comparation de precies, que on ne
posse obtener in altri landes plu bass conditiones. Do on deve lassar li
printation in Svissia. Ma sr. Fritzsche proposi:

 

\"Un reduction del print-custas va esser possibil si noi prende li
resolution printar omni duesim numeró de Cosmoglotta per li
\*mimeograf-machine\* quel have li Occidental-Buró in Svissia. To vole
dir que noi intercala inter omni du numerós tipografat un numeró
multigrafat in li maniere del anteyan revúe \"Helvetia\". \"

 

Respondent a ti circulare, sr. E. de Wahl scri:

 

\"Anc li idé alternar printat Cosmoglotta con mimeografat numerós es a
considerar. Sembla me, que it vell esser bon dar diferent nómines a ti
du species pro continual numerós del printat edition. Tande on posse
reservar li mimeografat por nor comunicationes al coidealistes,
polemicas, intern questiones, etc. i.e. to quo es destinat por li extern
propaganda. In li printat edition on vell scrir to quo es destinat por
li grand publica e li ancor ne firm coidealistes, do articules de
propaganda, clarationes de singul paroles o grammatical formes e
íncertitás (quam nu in li \"linguistic responses\") \"

 

Noi agnoscet que ti propositiones es just. Do, con li aprobation del
principal ductores, noi decidet editer in 1935

 

6 numerós de Cosmoglotta sur 16 págines tipografat

4 numerós de Cosmoglotta-Informationes mimeografat

10 numerós por li annu.

 

Per ti arangeament, noi publica in Cosmoglotta-Informationes li Cronica,
li comunicationes del societés national, li adresses, etc. omnicos, quo
perdi su valore pos quelc témpore, durant que in Cosmoglotta tipografat
noi publica li articules havent un interesse \*permanent\*, quo permisse
publicar li cadernes por formar un \*libre\* ne contenent alquo obsolet.

 

Li edition tipografat es inviat chascun vez a mult adresses por ganiar
nov abonnates.

 

Li edition mimeografat es inviat solmen al abonnates e al membres del
landal societés. A it, noi junte si possibil li circulares e organes del
societés national.

 

Noi peti li responsiv persones del landal organisationes benevoler
colaborar con nos por dar nos li necessi informationes concernent lor
respectiv land. Li Federationes quel edite folies mimeografat (Svedia,

 

-1-

 

Tchecoslovakia, Francia), reproductet per altri medies (Germania) o mem
printat (Anglia) vell posser adjunter lor editiones a
Cosmoglotta-Informationes. Tis qui scri lor textus sur matricies, posse
inviar nos li matricies; li altris posse inviar li folies printat.

 

\*Li format deve esser 210 x 297 mm\*. (Sam format quam
Cosmoglotta-Informationes. \*Noi besona 300 exemplares\*. Li textus deve
arivar 15 ante li aparition de Cosm.-Inf. - Ples dar nos li complet
adresses del membres de vor associationes. Si possibil, ples scrir les
per scri-machine con 4 copies per carbone, \*sur glutinat paper\*. To va
facilisar nor labor!

 

SOCIETÉ DE GARANTES POR \"COSMOGLOTTA\"

 

Secun proposition de quelc coidealistes, un societé de garantes por
assecurar li edition de Cosmoglotta (e Cosm.-Informationes) esset
fundat.

 

Li regulament es includet in li present caderne de
Cosmoglotta-Informationes. Noi espera que ti societé va incontrar li
general aprobation e que omni coidealistes de quel li situation
financial permisse to, va subscrir adminim un parte de Fr. 10.- sviss.

 

Noi memora que li aquisition de 3 nov abonnates a Cosmoglotta coresponde
a un parte del societé de garantes por quel li aquisitor recive li
membratu.

 

Li jure del membres del Societé de garantes es:

 

a\) Reciver duplic abonnament (3 exemplares) si ili expresse ti desire.
b) Reciver li contos de Cosmoglotta. c) Expresser al presidente del
societé de garantes lor remarcas pri li contos de Cosmoglotta. d) Votar
pri important decisiones concernent Cosmoglotta.

 

Li payament de chascun parte de Fr. 10.- sviss da li jure de un voce por
li votationes.

 

Li nómine del subscritores es publicat in Cosmoglotta-Informationes.

 

Vi li unesim liste de subscritores:

 

 

 

Ric Berger, Morges (Svissia) \-- 1,2,3,4,5 \-- Fr. 50.\--

Fred Lagnel, Chapelle (Svissia) \-- 6,7,8,9,10 \-- Fr. 50.\--

Josef Svec, Praha (Tchecoslovakia) \-- 11,12 \-- Fr. 20.\--

L.M. de Guesnet, Paris (Francia) \-- 13, 14 \-- Fr. 20.\--

Gerald A. Moore, London (Anglia) \-- 15, 16, 17 \-- Fr. 30.\--

Ed. Mayor, Lausanne (Svissia) \-- 18 \-- Fr. 10.\--

G. Bohin, Housséville (Francia) \-- 19 \-- Fr. 10.\--

G. Prinz, Bernburg (Germania) \-- 20 \-- Fr. 10.\--

Major Tanner, Bern (Svissia) \-- 21 \-- Fr. 10.\--

Willy Mildebrath, Bernau (Germania) \-- 22, 23 \-- Fr. 20.\--

Ilmari Federn, Köbenhavn (Dania) \-- 24 \-- Fr. 10.\--

C.W.v. Sydov, Lund (Svedia) \-- 25, 26 \-- Fr. 20.\--

M.A. Fritzsche, Leipzig (Germania) \-- 27 \-- Fr. 10.\--

Pastor Erhard, Karlstad (Svedia) \-- 28 \-- Fr. 10.\--

B. Blomé, Kristinehamn (Svedia) \-- 29 \-- Fr. 10.\--

A. Haldin, Eskilstuna (Svedia) \-- 30 \-- Fr. 10.\--

E. Berggren, Stockholm (Svedia) \-- 31 \-- Fr. 10.\--

Osk. Dillén, Stockholm (Svedia) \-- 32 \-- Fr. 10.\--

Ing. Lindström, Enskede (Svedia) \-- 33 \-- Fr. 10.\--

Red. Lindholm, Stockholm (Svedia) \-- 34 \-- Fr. 10.\--

C.E. Sjöstedt, Ostersund (Svedia) \-- 35 \-- Fr. 10.\--

Yngve Sköld, Stockholm (Svedia) \-- 36 \-- Fr. 10.\--

M. Guilbert, Paris (Francia) \-- 37 \-- Fr. 10.\--

Summa - fr. 370.\--

 

 

Noi calidmen mersia omni subscritores! Tis qui ja payat lor abonnament
posse, por devenir garante, inviar nos li diferentie inter Fr. 3,50 e
Fr. 10.- o Fr. 7.- e Fr. 10.-. Qui va ancor alongar nor liste?

 

 

-2-

 

 

 

LI INSIGNE DE OCCIDENTAL

 

Pos que li articul aparit in Cosmoglotta, noi recivet ancor li sequent
propositiones. Noi peti nor letores queles have un bon idé, continuar li
discussion ante votation general.

 

Sr. Berggren de Stockholm proposi:

 

\"Si nequel apt figura es presentat, noi tot simplicmen deve far
fabricar emblemas secun li proposition de Union: Ergo:

 

Propositiones de sr. E. de Wahl:

\[Occ(idental) L(ingue) I(nternat.) A(uxiliari)\]

 

Sr. Akerman de London scri:

 

Yo proposi que li insigne de Occidental mey esser un pentacle (o
pentagramm - 5-puntes stelle) in aure sur blanc funde.

 

Ti figura es extremmen antiqui quam magic talisman. In modern dies it ha
esset adoptet sur national flaggas, p.ex. de Chile, Cuba, Egiptia,
Liberia, Turkia, Unit States, etc., e omnes conosse li \"White Star
Line\". Talmen it have quasi un caráctere international. Támen yo ne
memora un tal stelle de aurin colore.

 

Li facte que Esperanto usa un verdi pentacle vell esser bon simbolisme.
Noi vell agnoscer it quam li unesim passu vers un natural sistema. Li
verde de it posse representar li verne, durant que li aure es li matur
fructification.

 

On posse adjunter li parol Lingue International e Occidental per micri
lítteres. O simplicmen L.I. in li superiori spacies e Occ. in li
inferiori spacie; to vell far possibil question e response pri li
signification del lítteres.

 

Li aurin efecte es facilmen printat per bronzin incre, o pictet,
altrimen per un masse de micri puntes, secun li convention de heraldica.
Comprensibilmen por li buton-insignes noi vell usar real aure.

 

Sr. Ferd. Haller de Meiringen scri:

 

Yo es contra li adoption del tilde in nor emblema, pro que it da un
insigne poc decorativ e ínsignificant.

 

Mult plu simpatic es me li proposit insigne nr. 2 (in Cglta), to es li
sole \"occidente se\" (= ob-cidente, ex latin: ob-cade = cader vers o
contra li horizonte) in li mare. Nam ti insigne es interpretativ e
simbolic. Li sole, per su position inclinant indica vers li occidente,
de quel li lingues (=radies) del sole es partú li sam in li universe,
quam ya anc Occidental va esser e vole esser li sam lingue parlat partú
sur li globe. Anc li tilde, per li undes del mare, es representat in it.
Pro to yo proposi votar por li adoption del sole por emblema secun li
nr. 2 in Cgl. o li nr. 1 o 2, du variantes esquissat de me.

 

Anc li planiglobe de sr. den Outer plese me mult, e si on es contra li
selection del \"sole sur li mare\", yo vell preferer ti emblema o li
variante nr. 3. It vell dar anc un decorativ, sat simplic insigne, li
dessine nigri sur yelb funde.

 

Un bell motive por nor insigne vell dar ancor li esquisse sur li
covriment del libre \"Occidental, die Weltsprache\", to es, li conturas
de Europa o del Occidente. Per li figura 4 yo intentet animar qualmen on
posse adaptar li conturas

 

-3-

 

 

a un insigne.

 

Revuante ancor un vez mi esquisses, yo deve confesser, que mi
preferentie apartene ante omnicos al \"sole\" e al \"planiglobe\"; e li
vor?

 

Sr. C. Varela, Figueras (Hispania) proposi:

 

Sr. Weinberg (Franca) developa su proposition: un schematisation del
arc-in-ciel. Il scri que li arc-in-ciel es un signe de alliantie inter
Deo e li homes. On posse anc considerar que li 7 colores del arc-in-ciel
es comparabil al 7 lingues principal quel Occidental vole reunir in un
sol.

 

On remarca que li arc-in-ciel oferta un multitá de realisationes e que
it have li avantage permisser al diferent gustes exercir se sin
forjettar li simbol quel es in li base.

 

Si pro rasones tecnic li 7 colores del arc-in-ciel ne posse esser
printat, sr. Weinberg proposi representar li arc per tri colores
fundamental rubi, blu, yelb, e in libres printat in nigri, vice ti tri
colores, on posse representar tri stries con li monogramme LI in un
angul.

 

Sr. Lindström de Svedia scri:

 

Li question pri un emblema por Occ. ha ocupat me durant pluri annus. Mi
unesim projecte esset ti quel es monstrat in li Nr. 92 de Cgta, fig. 3.
Yo tamen strax trovat it tro complicat e provat in mult manieres
simplificar it. Pos mult provas, yo haltat ye li opinion que li simplic
líttere \"O\" con apti fund vell esser li max bon. Yo imaginat me un
circul con sett cordes de un comun punctu del periferie e in ti figura
un fortios \"O\" inscrit.

 

Mi postulation por un emblema es: 1) Pro practic cause it deve esser
\*rond\*. 2) Tam simplic quam possibil. 3) Null textu. 4) Totmen
geometric, por impedir fals formes. 5) Bon visibil. 6) Bellitá.

 

Mi ultim projecte cade sur punctu 5. Li proposition del centrale de
Vienna sembla me esser un bon solution, ma esque li form del unde va
esser líber? Yo persiste ye mi quaresim punctu, que li form in li
detallies deve esser fixat. Ye li permission del redactor yo monstra du
casus por formes de unde. It sembla que li form del fig. 2 es plu bell
quam li unesim.

 

In fine quelc paroles pri li colores. Sur printates li emblema es nigri
sur blanc funde. In altri casus solmen aure es suficent representar li
idé Occidental. Li proposit yelb colore quam funde ne plese al nordanes.
Li colore es bon e practic sur tabules por automobilistes, posit ye
cruce-vias, ma desbell por Occ.-emblema.

 

Yo proposi li emblema \*sin funde\*. Lass nos usar it transparent, e in
tal maniere it es apt quam broches, cravatt-agullies o pingles sur li
vestimentes.

 

Li max mult de nos occidentalistes forsan es povri, ma un sol ornament
noi certmen posse aquisiter, li occidental-emblema de aure.

 

A. Lindström, presidente del societé Occ., Stockholm.

 

Li supra expresset opiniones, noi consenti, ma desira que li metall del
emblema mey esser argente o facultativ.

 

E. Berggren - Anteyan administrator de Cosmoglotta

 

H. Lindholm. - Secr. de Societé Occ., Stockholm.

 

-4-

 

 

REDACTION DE COSMOGLOTTA

 

Li redactor ha studiat con grand interesse li divers criticas e
suggestiones pri li labor de redaction. Naturalmen, it es impossibil
contentar omnes nam li gustes es tro diferent.

 

Noi agnosce que li part linguistic esset un poc tro extendet. Pro to
quam on va constatar it ho-annu, li articules de polemic contra altri
lingues va esser minu extendet. Tamen, it ha semblat nos e it ancor
sembla nos que nor unesim deventie es \*documentar\* li propagandistes e
monstrar les pro quo nor lingue es superior al altri projectes.

 

Alcunes ha proposit publicar resumates de articules aparient in li
national lingues, quam fa li revúe Auslese in Germania. Ma esque li
letores desira releer in Occidental quo ili ha ja leet in lor jurnal
local? Anci omnicos ili desira leer quo es ancor ínedit, no e
ínconosset. Pro to, noi besona \*original\* articules e ne solmen
traductiones de articules quel ha ja circulat in li tot presse national.

 

Noi recive quelcvez articules de coidealistes, ma regretabilmen tro long
e ne sempre interessant. Li grand criterie por nos es: publicar solmen
interessant articules.

 

\*Noi exhorta\* do nor corespondentes inviar nos \*curt\* articules (ne
plu quam 100 lineas) ma \*sempre altmen interessant, vivid,
passionant\*.

 

Sr. Tailliez, de Metz scri nos li 3 januar 1935:

 

\"Yo anc deve dir vos que li tre vivent historie de august in
Cosmoglotta \*Un drama in li station\*, de Keyser (con li horrific
figura) ha havet ci un tre grand successe: yo ha fat leer it a pluri
persones quel esset astonat del claritá del raconta. Mult melior: por li
ultim classe del trimestre, yo leet it in classe, yo self, \*in
Occidental\*, e, juxta me, mi melior litt traductor de latin traductet
it al tot classe quel sovente ha ja comprendet tot ante su traduction.
It havet un enorm successe. Si vu posse dar nos sovente racontas de ti
qualitá narrativ e stilistic!\"

 

Sr Tailliez regreta solmen alcun figuras de nuditás, quel impedi li
revúe esser monstrat a infantes. Ti remarca es just e in futur noi va
evitar les, anc sur li covriment.

 

Ma li linguistic rubrica es ancor demandat. Por exemple, sr. Švec de
Praha scri nos:

 

\"Esque it ne vell esser bon inserter anc un lingual rubrica in
Cosmoglotta? Sovente on hesita e ne save pro manca de vocabularium, quel
form o expression es just. In tal casus un lingual rubrica, bon
redactet, vell dar information\".

 

In su circulare del 16 decembre 1934, sr. Fritzsche de Leipzig da mult
suggestiones pri li maniere diffuser Cosmoglotta in omni circules. Ti
idés ne es omni realisabil, principalmen ti concernent li kioskes. Noi
ja mult ha experimentat e constatat que in practica, li afere ne es tam
facil. Tamen noi va provar divers ex su suggestiones.

 

FOTOGRAMMAS.

 

Noi possede li fotogrammas de sr. Quensel, Federn e Akerman. Ma por ne
changear li budgete de Cosmoglotta, noi peti li portretates benevoler
rimborsar al administration li custa del cliché, to es Fr. 6.- sviss \*e
li cliché va esser donat a ili pos printation in Cosmoglotta\*. Li
redaction es sempre grat al coidealistes quel accepte talmen augmentar
li interesse de nor revúe, permissente li membres de nor grand familie
conosser unaltru malgré li distanties.

\-\-\-\--

 

STAMPES. Occidentalistes, ples comendar modic stampes che dan firma quel
favorisa Occidental. Ples comunicar demandas a: Occidental-Information,
Aaboulevard 3, Köbenhavn-V, Dania.

 

ANNU-COLECTIONES DE COSMOGLOTTA. Li administration exchangea ancian
numerós de Cosmoglotta 1927 e 1928 e Kosmoglott contra Nr. de 1929-1934.
HELVETIA. Annu-colectiones 1929, 1930, 1931, 1932, e 1933 custa Fr. 12.-
sviss.

 

-5-

 

 

NOV EDITIONES

 

Noi es informat que pluri libres es in preparation in divers landes: In
ANGLIA, un grammatica in anglés; in DANIA, sr. Federn elabora un complet
lexico de Occidental quel ja es in parte redactet; in SVEDIA, on elabora
li Sved-Occidental lexico; in SVISSIA, sr. Ritter just perfini un
grammatica italian, quel va esser printat con li apoy del
Occidental-Buró de Chapelle. In FINLAND, sr. Tattari va editer un libre
de aprension por Finlandeses. In JAPAN on anc prepara un librette pri
Occidental.

 

Noi peti omni autores atender ancor quelc témpor por li edition, nam
CELIA just fini su exploration pri li mollat lítteres. Li resultates del
votation va esser publicat sive in Cosmoglotta sive in
Cosmoglotta-Informationes.

 

CONGRESSE 1935 ?

 

Cosmoglotta Nr. 99 anunciat li proposition del gruppe de Vienna
organisar li 1-im congresse in ti cité in 1935. Ma poy arivat oposition
de pluri láteres, principalmen del Germanes quel ne posse partiprender
pro li taxe de 1000 RM imposit a omni viagero eant a Austria. Si li
duesim congresse va evenir in Svissia, li Svissianes va renunciar a ti
de Vienna. Li question va do dever esser studiat. Nor letores va esser
informat strax pos un decision del Senat del Occidental-Union.

 

CRONICA

 

ANGLIA. In li grand jurnal \"Morning Post\", sr. G.A. Moore pos har
monstrat li principies de Occidental fini per ti atestation:

 

\"I would add that I am an old hand at the Interlanguage game, having
passed successively through Volapük, Esperanto, Idiom Neutral and Ido;
and have at last found peace and quiet in Professor de WAhl\'s
\"Occidental\".\"

 

Nov adresse: Noi informa nor coidealistes que li secretario de \"The
Interlanguage of Great Britain\" es nu:

 

Sr. E. Biddle, 9 Durban Avenue, Christleton, CHESTER.

 

Nov postchec-conto: Por li payament de Cosmoglotta e de omni
lítteratura, li Occidental-Buró, Chapelle (Vaud), Switzerland apertet
sub ti nómine un postchec-conto in Anglia: LONDON S.B.D. Nr. 18 363.

 

AUSTRIA.

 

Li Mitteilungen de Hoerbiger-Institut, in su numeró de januar 1935,
publica un articul propagativ por Occidental. Ti \"Mitteilungens\", quel
es redactet de sr. E. Pigal, director del Central Oficie del
Occidental-Union, oferta ad ultra alt interessant articules pri
astronomie e geologie. Noi recomanda vividmen ti revúe a omni
coidealistes (Adresse: Ehamgasse 40, Wien XI). Precie por 3 successiv
cadernes: 8 öS.

 

Li principal articules es sequet de un resumate in Occidental. Ti
publication constitue do li unesim prova de penetration de nor lingue in
li scientific circules.

 

BRASIL.

 

Un Esperantist de Rio de Janeiro traductet pluri documentes de
propaganda por Occidental in lingue portugales e distribuet it al
conosset interlinguistes.

 

FRANCIA.

 

Pro que li adresse de sr. de Guesnet ne plu es citat in Cosmoglotta,
alcunes credet que nor amico desertet! To es un erra. Sr. de Guesnet es
sempre activ e devoet. Si li Buró de Chapelle, apertet in chec-conto in
Francia, it es pro li comoditá del payamentes. Tamen, sr. de Guesnet
informa li membres frances que ili posse sempre payar al sequent
adresse: L.M. de Guesnet, 83 Rue Rochecouart, PARIS 9-e

Postchec-conto: PARIS 26 437.

 

Un articul propagativ pri Occ., scrit de sr. Gilbert W., aparit in \"La
Dépêche du Centre\", li 11 nov. 1934.

 

-6-

 

 

Li Association proletari interlinguistic, quel propaga Occidental in
socialistic circules, publicat un folie volant in quel it da su statutes
e exposi li principies de nor lingue. Por omni informationes pri A.P.I.
adressar se a: G. Poujet, ISLES s/Suippe (Marne), Francia.

 

GERMANIA

 

\"Der Deutsche Occidentalist\" publicat in su numerós del 1 novembre,
del 15 novembre e del 1 decembre un important studie pri li terminologie
del \"chac lude\" e \"li provenientie del Germanes in Bohemia\".

 

Adresse: J. Quensel, GUNTHERSLEBEN über Gotha, Germania.

 

SVEDIA

 

Noi recive sempre li circulares mensual del Svenska
Occidental-Förbundets. Noi solmen regreta ne posser comprender les pro
que ili es redactet in sved lingue. Li numeró de novembre 1934 publicat
li statutes del Societé. Li numeró de januar esset consacrat al necessi
informationes concernent li reabonnament a Cosmoglotta e li
participation al societé de garantes. Nor sincer mersís!

 

SVISSIA

 

Durant octobre mult jurnales del quar lingues national raportat pri li
ultim reunion del Sviss Association por Occidental, indicante li
composition del Comité del Association.

 

TCHECOSLOVAKIA

 

\- Du grand jurnales publica ho-témpor un curs de Occidental, redactet
de nor activ colaboratores Svec e Podobsky.

 

\- Sr. J. Podobsky ha finit li manuscrit del nov tchec libre
\"Occidental dřuha řec pro všecký\" (Occidental, li secund lingue por
omnes), quel va contener li historic evolution del idé in concis
explication, curt grammatica, prov-textus, liste de litteratura e
informationes pri Occ.-movement e organisation.

 

\- On prepara li edition de vocabularium Occ.-Tchec e Tchec-Occ.

 

\- Li 13 februar 1935 esset inaugurat li CLUB OCCIDENTAL de Praha,
presidet de sr. Dr. K. Stastny, Dvorakova 27, PRAHA. Noi recivet li
sequent lettre:

 

\"Al seniores del redaction e administration de Cosmoglotta,

 

Ye li ocasion del oficial constitution del CLUB Occidental in Praha, li
subsignat assistentes del assemblé constitutiv prende li libertá,
presentar vos e a omni sviss coidealistes li max sinceri salutationes
junt con desires de bon successe de nor bell lingue Occidental.

 

Vor sempre devoet,

 

(Signat) Karel Stastny, A. Stastnà, M. Svecova, H. Malousek, J. Svec, J.
Huberg (?) \"

 

Cordial mersís a nor coidealistes e bon successes!

 

\- Articules in jurnales. Noi dismisset un noticie pri nor movement a
circa 100 jurnales tchec e ultra to, yo dat 30 exemplares a li oficial
Tchecoslovac Buro de Pressa, quel liverat ti information a omni grand
jurnales tchec.  Noi ne posse controlar, esque li noticie esset in omni
jurnales publicat, ma secun quo noi posset controlar, noi videt, que
\*pluri jurnales insertet it\*. Noi recivet un demanda de information
del jurnal \"Poledni List\". Noi dat al redactor quelc printages e li 14
octobre li dit jurnal publicat un grand articul \*redactional\* pri
Occidental. Regretabilmen, il atacca Esperanto tre vehementmen, ma to es
ya su personal vis-punctu! Pro que ti jurnal have adminim 100 000 e mem
plu mult letores, it sembla, que ti articul adminim va far atenter a nor
lingue. Un altri jurnal tchec, tre expandet, organ del partise
socialistic in Tchecoslovakia, \"Ceské Slovo\" (Li Parol Tchec) insertet
un curt articul pri Occidental.

 

\- Noi joya dar apart li textu del 1-im numeró del OCCIDENTAL-BULLETIN,
mensual, redactet de sr. J. Svec, Skroupova, PRAHA VII, Tchecoslovakia.

 

-7-

 

 

SERVICIE DE LIBRERÍA    (Nov precies desde li 15 marte 1935)

Occidental, die Weltsprache, brochat Fr. 3.-; ligat   Fr. 4.50

Radicarium directiv    Fr. 2.50

Wörterbuch Deutsch-Occidental    Fr. 2.50

Micri Chrestomatie     Fr. 1.50

 

Ti precies es \*afrancat\*, do sin augmentation por li postal expenses.

 

Un \*rabatte de 10%\* es dat a omni persones quel compra litteratura por
adminim Fr. 10.- sviss. Li rabatte ne es dat por li abonnament por
Cosmoglotta ni sur li ancian colectiones de COSMOGLOTTA.

 

Li payament deve esser fat in sam témpor quam li comende. Li maxim
simplic es far li comende sur li cupon de nor postchec-contos (por
Francia, Germania o Svissia) o del mandat international. To simplifica
nor labores: li expedition es fat ye li reception del pecunie.

 

Por Anglia e USA e landes u ne existe li mandat international, ples far
li comende apart per postcarte, con just indication del adresse.

 

Postchec-contos: ANGLIA: LONDON S.B.D. Nr, 18 363. FRANCIA: Paris 1765
46. GERMANIA: Berlin 1683 36. SVISSIA: II.1969.

Occidental-Buró, CHAPELLE (Vaud) SVISSIA.

\-\-\-\--

 

LETTRE-BUX: Sr. e Sra. Dr. Nidecker, Basel inviat lor bon desiras de nov
annu per un maniere original: un curt cante in german e Occidental,
nominat: \"Canon 1935\". Cordial mersí!

\-\-\-\--

 

COMPLET LEXICO DE OCCIDENTAL

 

Sr. I. Federn, Copenhag, scri nos:

 

Tre probabilmen it va esser redactet tal, que por li mill max frequent
paroles (secun Graber in OdW) noi da traduction in mult lingues, e por
li rest noi da definitiones in Occ. self.

 

Li liste ja esset finit in januar. Nu noi comensa li manuscrite
definitiv quel noi pensa terminar in li curs de 1935.

\-\-\-\--

 

AL PROFESSORES, INSTRUCTORES, DOCENTES, etc.

 

Noi remarcat que li Occidental-movement comprende precipue docentes in
su majorité. Ti fact es tre injoyant pro que Occidental trova in ili su
max bon defensores e su max bon propagatores. In ultra li docentes have
continual relationes con li yunesse, quel, secun nos, deve esser li prim
interessat a nor movement: it have ne solmen idealisme, ma li fide, li
devotion, li tenacitá quel es necessi al difusion de un movement quam li
nor.

 

Pro to, noi opine que noi deve ja nu pensar pri un organisation
international del docentes.

 

Secun nor opinion, noi crede que li via a sequer es:

 

1\) Li edition de un revúe pedagogic contenent precipue articules
cultural, articules concernent li metodes de docentie, li reserches
pedagogic in li divers landes e anc abundant informationes. Per ti ultim
punctu, noi vide precipue li medie interessar li landal pedagogic revúes
a nor movement.

 

2\) Li fundation in futur de un organisation international de docentes.
Per ti-ci, mult practic realisationes vell esser organisat:
corespondentie inter scoleros, exchanges de scoleros, viages de studie
por docentes tra li munde, etc., etc.. Li possibilitás practic es
ínnumerabil!

 

SI NOR PROJECTE INCONTRA SUFICENT INTERESSE, li realisation del unesim
punctu vell posser JA NU comensar: Noi vell posser adjunter in comense
un mimeografat parte in Cosmoglotta-Informationes. Si it have successe,
un tipografat revúe va esser editet.

 

Noi invita instantmen omni nor letores quel have interesse o
suggestiones pri nor projecte benevoler strax interrelater con li
Occidental-Buró de Chapelle.   Lg.

 

-8-

 

 

GERMAN-OCCIDENTAL FEDERATION: J. Quensel, GUNTHERSLEBEN ü/GOTHA.GERMANIA

 

MEDIATION DE CORESPONDENTIE !

 

Esque vu conosse, in fact, homes qui nomina se chac-lusores - ma ili ne
lude chac? O esque vu ama tis qui lude cartes solmen quam\...
spectatores?!

 

Coidealistes, tamen li situation de Occidental, in cert mode, es ancor
conform a un match de football: 2 x 11 fa li currida e li lucte e 11 000
exhorta e aplauda quam spectatores\...

 

Ma li nov sport-movement comensa hodie ja detornar se de un tal monoton
particularitá. Solmen 5 000 spectatores - li altri curre nu self,
gimnastica, jetta li disco o salta trans hagaturas, in curt: ili
practica self li sport!

 

E nu, solmen realisar lu sam che OCCIDENTAL! Vu questiona in qual
maniere. Noi responde: PER CORESPONDENTIE. Adminim por omni coidealistes
qui domicilia isolat.

 

Fro li German Occidental-Federation yo porosi ti maniere certmen
interessant e sufficentmen animant al USA de Occidental.

 

Qui vole participar misse strax su complet adresse al signator de infra.
Ti invia poy al unesim un lettre pri un neutral tema actual. Li
destinatario lee ne solmen, ma adjunte su propri pensas. Li duesim
recive li lettre, il acte egalmen. Quam li duesim fa li triesim, tam li
quaresim e omni sequentes. Chascun lee e \*scri\*! Li ultim rendi li plu
o min completat \"brochura\" al expeditor e li circulare ea li via \"da
capo\", ma circummisset es solmen li materiale \*nov\* por li proxim.

 

Noi posse comensar sin retarde, HODIE!

 

Noi besona solmen vol complesent declaration, car coidealist!

 

Por ne peccar contra li comun custom no comensa parlar pri li - tempe.
Li prim tema es do \"HIVERNE\". Noi demanda vor aventuras hivernal de
omni species desde vor yunesse til li unesim albi capilles\... (mey no
devenir totmen yun). Adplu vu mey notar vor reflexiones serios e
esperantios queles productet in vos li albi campania\... durant
ski-tures, chasses, slitt-excursiones o anc al camine. (Ergo, strax
comensar vor amusant sketch!) - O esque vu have observationes scientific
o tal opiniones pri li tema? O vu vole \*traducter\* alquicos? Omnicos
es apt, exceptet solmen\... ínutil e minutios critica. Vu es convocat al
colaboration, a un colaboration quel forsan posse esser FRUCTUOS anc por
revúe COSMOGLOTTA!

 

Temas por plu tard:

 

1\. Ad u yo desira viagear?

2\. Pro quo yo ama mi profession omnidial.

3\. Yo recivet li unesim premie del loteríe! Quo far, yo - povre?? (Ya,
vu conosse certmen trist racontas pri tal povres, vermen \"povres\"\...)

 

Directiones detalliat recive omni participantes in lettres.

 

Car coidealistes, vu ama Occidental: ples do prender ti engageament!

J. Quensel, G.O.F., GUNTHERSLEBEN über Gotha, GERMANIA.

\-\-\-\-\--

 

NOV ADRESSES O POSTCHEC-CONTOS:

 

TCHECOSLOVAKIA: Noi peti nor coidealistes de Tchecoslovakia inviar lor
abonnament a Cosmoglotta a :

 

J. Svec, 2 Skroupova, PRAHA-VII (Postchec-conto: Praha Nr. 9 438)

 

SVEDIA: Nor sved abonnates posse payar lor abonnament a Cosmoglotta al
postchec-conto del \"Sved Occidental-Federation\", Box 171, STOCKHOLM
Nr. 70 315. (Ples atenter ti nov numeró!)

 

ANGLIA: Por facilmen payar abonnamentes o comendes de litteratura, ples
inviar li summas a nor postchec-conto: LONDON S.B.D. Nr. 18 363, con li
sequent adresse: Occidental-Buró, CHAPELLE (Vaud), Switzerland.

\-\-\--

 

-9-

 

 

Annu 1.   Praha, li 1 februar 1935.    Numeró 1.

 

A nor letores!

 

Til nu li Buró de Occidental in Praha per circulares informat nor amicos
pri li Occ.-movement in Tchecoslovakia. Ti circulares trovat un bon
acceptation che nor amicos e nor Buró de Occidental recivet mult lettres
aprobativ. Por posser plu regularimen informar nor adherentes, por esser
in permanent contacte con ili e - precipue - por lucrar li bass taxes
postal valid por jurnales, noi decidet editer un gazette.
\"Occidental-Bulletin\".

 

Un tre modest gazette, in fact. Ma omni comensa es desfacil. Quo va
devenir nor Bulletin in li futur, \*to va depender de vos\*, de vor apoy
moral e financial\...

 

Noi deve accentuar ci, que nor bulletin es destinat solmen al
information de nor tchecoslovac coidealistes e al propaganda de
Occidental in Tchecoslovakia. Noi have null pretensiones devenir un
jurnal litterari. To significa, que it ne va esser possibil publicar in
nor Bulletin articules de bell prosa, poemes etc. Ma noi va publicar
sempre con joy curt articules de nor coidealistes, informant pri li
labor fat e particularimen \*pri li successes atinget\*. Ti ultim genre
de informationes es li max desirabil por nos! Ergo, al labor, al
success!  Li redaction

 

Nota del administration.

 

Li abonnament a nor Occ.-Bulletin va custar necos. - Chascun interessate
va reciver it gratuitmen, regularimen chascun mensu, con exception de
julí e august. Ma noi peti omni nor amicos, prender li crayon e calcular
un pac, quel expenses noi have a far: Li paper, li printería, li postal
expenses, li covertes etc. Noi paya omni ti expenses ex nor propri
tasca. Ergo, si vu trova just, que \*noi omnis\* deve contribuer al
difusion de Occ., ples ne obliviar nor bulletin in vor budgete e misser
nos quelc subvention secun vor possibilitá e vor porta-moné.   š

 

Micri Chrestomathie

 

Referat pri li 1 numeró de nor BIBLIOTECA IN OCCIDENTAL ha publicat
sequent jurnales: NÁRODNÍ OSVOBOZENÍ li 9 januar / nro 7 /, NYMBURSKÉ
LISTY li 16 januar / nro 3 / e MLADOBOLESLAVSKÉ LISTY li 26 januar / nro
7 /. Qui ne possede ancor ti excellent libre, ples comendar it strax.   
Pd.

 

Fine de polemica con esperantistes.

 

MLADOBOLESLAVESKÉ LISTY in su numeró 2 del 12 januar publicat in articul
\"Druhy konec\" / Li secund fine / de c. Podobsky, per quel il cludet li
polemica con sr. Solc. In ti articul c. Podobsky emfasat que Occ. ne es
alquel reformat Esperanto, ma un lingue totalmen diferent, constructet
sur altri principies quam Espo. Il demonstrat li naturalitá de Occ. per
comparation del esp. parol \"humaneco\" con occ. \"humanitá\" e publicat
comparativ textus de Occ. e Espo. Li printería omisset esp.
circumflexes, pro que it ne possede les.   š

 

PRAGER ABENDBLATT.

Li jurnal quotidian de Praha, publicat in su numeró 10 del 12 januar un
articul de c. Kolar \"Was ist Occidental\" / Quo es Occ.?/. In ti
articul, pos un introduction historic, c. Kolar accentua li
internationalitá del vocabularium de Occ. e su facilitá por chascun
educat hom. C. Kolar recivet mult demandas de informationes e noi posse
solmen gratular le e desirar mult success a su Central Propaganda-Buró
por li german regiones de Tchecoslovakia in Nyrsko / Neuern / 10.   š

 

DER KOHLENINTERESSENT.

 

Organ zur Förderung der Interessen des nordwestböhmischen
Braunkohlenbeckens, ferner für Volkswirtschaft, Handel und Verkehr / in
su numeró 1 / 5 januar 1935 / del 55-esim annu-colection publicat in li
rubrica \"Litteratura\" un referate de sr. ing. Julius Bauer pri
Occidental, in quel il raporta pri nor circulares e lauda, \"li bell
entusiasme por li afere\"   Pd.

 

Curs de Occidental.

 

Occidental-Club de Nyrsko / Neuern / va arangear un curs de Occidental.
Li unesim lecion va evenir li 1 februar 1935. Til nu adheret 8 persones.
Guida c. Rudo Kolár. Noi desira mult success a nor agil coidealistes in
Nyrsko!   rK.

 

L.P.O. - Liga del propagatores de Occidental.

 

Con joy noi publica li nómines del unesim honor-membres de L.P.O. queles
recrutat adminim 5 nov adherentes:

 

1\. Jan A. Kajs, Brno; - 2. Rudo Kolar, Nyrsko; - 3. J. Cordonnier. Noi
mersía sincerimen a ti fervent coidealistes e peti les continuar
ínfatigabilmen lor labor! Ad avan! In li labor por li difusion de
Occidental!   Pd.

 

2-esim numeró del BIBLIOTECA DE OCCIDENTAL.

 

Bentost va aparir li 2 nró de nor biblioteca, editet de sr. J. A. Kays.
Li nov tome va contener un colection de original poemas in Occ. de sr.
Jar. Podobsky sub li titul: LI ASTRES DE VERNE. Ti unesim colection de
ecc.(?) poemas, dedicat al autor de Occ., sr. prof. Edgar de Wahl, va
esser equipat per du linoleo-gravuras de sr. prof. Ric.Berger. On posse
comendar it ja nu.   š

 

Li quaresim reunion de occidentalistes in Praha

evenit li 16 januar 1935. Ulteriori salutationes venit de sres. redactor
Musil, Boskovice, sr. Quensel, Günthersleben e c. Kolár, Nyrsko. Noi
mersía pro ti manifestationes de simpaties e repeti li salutationes
cordialmen. Li reunion decidet, convocar li assemblé constituent del
CLUB OCCIDENTAL in Praha por li 13 februar 1935 in li café \"U Nováku\",
ye clocca ott vésp. Noi peti omni nor amicos in Praha, visitar ti
assemblé constituent.   C.O.

 

Cassa de propaganda.

 

Noi atesta har recivet li sequent subventiones: Malousek, Praha, Kc 6.-,
Svecová, Praha: Kc 6.-, Ex Jicín: Kc 17.-, Dr. Stastny, Praha: Kc 2.-.
In summa / januar / Kc 31.-. Summa total til hodie: Kc 238.80.
Cordialissim mersí a omnes!   BdO.

 

A nor colaboratores!

 

Noi recivet tam mult articules valorosi e mem poemas, que li micri cadre
de nor bulletin absolutmen ne sufice inbrassar ti vast materiale. Ergo,
ples pardonar. C.Dr.Stastny va responder per privat lettres a sres:
prof. Dr. Sommer-Batek, Josef Stádler / Bulteno de la laborista ligo
Esperantista / in Plzen.   Red.

\-\-\-\--

 

Tisk: St. Fechtner & spol., Praha-1.195. - Odpovedny redaktor: Jos.
Svec, Praha-VII., Skroupova 2.

 
:::
