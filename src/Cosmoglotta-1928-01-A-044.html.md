Cosmoglotta A 044 (jan 1928)
============================

\

::: {#displaycontent}
COSMOGLOTTA

\
Organ mensual del Association International Cosmoglotta\
\
Consacrat al developation, propaganda e application del Lingue
International Auxiliari Occidental\
\
Redaction e Administration: COSMOGLOTTA, Mauer bei Wien, Austria.
Abonnament annual: 7 ö. S = 1 doll. = 5,2 sv. fr = 4,2 RM = 33 čsl. K\
\
Annu VII -- Januar 1928 -- Nr. 44 (1)\
\
Contene: Manifest del Occidentalistes de Francia, pg. 1 -- Pro quo yo ha
abandonat Ido, de Dr Peipers, pg. 3 -- Appelle a omni mundlinguistes, de
J. Prorók, pg. 7 -- Cronica, pg. 13 -- Opiniones pri Occidental, del
Red., pg. 16 -- Consola, de E. Renan, pg. 17 -- Filosophic anecdotes de
P. Feldkeller, pg. 17 -- Avises, pg. 18 -- Litteratura, pg. 19 --
Occidental-Informationes, pg. 19 -- Comparation instructiv, pg. 20.\
\
Manifest del Occidentalistes de Francia.

 

Just ante fine de redaction noi recive li present manifest signat del
presidente e de altri prominent membres del Comité de «Société Idiste
Française». In ti ci numeró noi publica anc un lettre circulari de sr.
Dr. A. Peipers (ex-presidente del German Ido-Federation, Köln): «Pro quo
yo ha abandonat Ido», quel esset compostet ja antey.\
\
Noi gratula nor nov combattentes, pro lor corageosi resolutiones.
Conossente les quam ínfatigabil, brav e rasonosi functionarios in li
camp de Ido, noi posse esperar que lor adhesion a Occidental significa
un nov fort impulse de nor movement.\
\
Lor clar exemple mey esser un avise a omni devoet adherent de
mundlingue!\
\
Red.\
\
Li historie del mundolingue es un succession de etappes vers li final
scope. Ja mult pioneros, fatigat pro un tro long effortie, ha resignat,
e li númere del persistentes, in omni campes, es minimalissim. In van li
Esperantistes trumpeta su grand successes e li mult favorabil decisiones
de congresses; it ne impedi li rapid decadentie del central
organisation. Malgré un plu bon platform e li sacrificies de devoet
propagandistes, li Ido-movement es in complet desagregation desde li
West Europan Conferentie de Paris.\
\
Esque li antiqui mite de Babel va monstrar se real? Esque li
mundolinguistes va luctar durant ancor un long témpore por un chimeric
solution, refusante aperter li ocules e constatar

 

-2-

 

que li via til nu sequet es fals? Esque on va sempre repetir li sam
arcaic formules?\
\
Omni ver amicos del mundolingue deve examinar ti questiones con sobri
mente.\
\
Desde li témpore del Delegation, un nov stadie del mundolinguistic
scientie ha apparit. Pos mult annus de patient labor E. de Wahl ha
trovat li mastro-clave serchat in van de omni precessores: li medie
obtener li international paroles per un regulari sistema.\
\
Occidental ha forjettat li sacro-santi principies de artificial
regularitá, heredat de Esperanto. It aplica li principie del maximum de
internationalità ne solmen in li vocabularium, ma anc in li grammatica e
derivation. It ne mutila li stock del international formes ja existent,
e it es un garantíe de stabilitá. Si existe quasi null artificial
formes, pri queles on posse sempre discusser, on posse changear quasi
nullcos. Vi pro quo Occidental posse evoluer sin ruptura e adopter novi
paroles sin deformar les. In contrari, un minim reforma in li
grammatical e derivativ regules del sistemas rigid quam Esperanto e Ido
es catastrofic e subverte li tot lingue.\
\
Til nu, li sol grav objetion fat contra Occidental es li assertion que
it es desfacilmen apprensibil. It es fals. Durant plur mensus, in
manuale, sin lexico, per solmen un micri clave, li radicarium e quelc
numerós de Cosmoglotta, noi ha aprendet li lingue rapidmen e facilmen.
Li unic desfacilità incontrat ne es nor culpa. It es readaptar nor
spiritu al normal maniere de pensada, quande, durant mult annus noi ha
usat paroles deformat secun li hiperlogic derivation de Ido. Li facilità
de studie de Occ. es mirabil, quande on compara con li desfacilitàs del
artificial formes de Esperanto e li subtilissim regulas de derivation de
Ido.\
\
Malgré que evidentmen li munde refusa li dialectes Esperanto e Ido pro
lor grand artificialità, lor partisanes ne vole profitar li nov
experimentes fat exter lor campes. Pro que noi es convictet que li via
sequet til hodie es fals, noi ne posse restar in ti ínjust conservativ
movementes.\
\
Noi do adhere oficialmen a Occidental, «li max facil lingue por li
majorité de ti homes, qui deve aplicar it».\
\
Ma noi ne posse obliviar nor long labor por Ido. Noi ne regreta li
témpore e li moné expenset, nam, solmen per experimentes on posse trovar
li rect solution. Un long amicità

 

-3-

 

liga nos con nor idistic co-idealistes. Mem si nor linguistic
conceptiones es diferent, noi considera les quam camarados de combatte.\
\
For li interlinguistic inamicità! Viva li spiritu de tolerantie! Si
regretabilmen existe fanatic partisanes in omni movementes, noi mey
compatir les.\
\
Pseudoscientie decrete, ver scientie sercha e decovri.\
\
Súper omni divergenties, viva li lingue international!\
\
L. M. de Guesnet, presidente del «Société Idiste Française» Membre del
Comité del «Uniono por la Linguo Internaciona» (1912 -- 27), Paris.\
\
Paul Beaufils, cassero del «Société Idiste Française», Paris.\
\
Georges Bohin, director del «Ecole Moderne», delegat del S. I. F.,
Strasbourg.\
\
L. Boutreux, instructor ex-director de «La Moderna Edukisto»,
ex-general-secretario del «Internacionale de l' Enseignement».\
\
Sa J. Colas, Instructora, delegat del S. I. F., Souday.\
\
E. Foucher, inspector del sucrerias e distillerias, delegat del S. I.
F., Rouen-Sotteville.\
\
M. Martinet, commercial agente, Paris.\
\
Ingenior Thibault, director del hydro-distribution, membre del Comité
del S. I. F., Angers.\
\
Pro quo yo ha abandonat Ido.

 

Nu ja ha passat circa 20 annus desde que Borgius scrit li libre: «Pro
quo yo ha abandonat Espo». Hodie un libre sub li ci-supra modificat
titul vell esser actual. Un serie de epistules de amicos ex li
mundlingual movida inicia me a quelc demonstrationes, quel regretabilmen
deve esser restrictet a quelc impressiones e experienties personal. Pro
manca de un libre (advere in preparation ma ne ja aparit) yo deve, in lu
essential, directer li atention de mu amicos al studie del
Occidental-litteratura, specialmen del annus 1922 -- 26 de
«Kosmoglott».\
\

Desde 1909 yo ha aprendet e exercit li sistema Ido in scritura e parlada
quam poc altris. Set gross tomes de correspondentie atesta it; ja in
1912, in li German Ido-congress de Nürnberg, yo ha fat mi unesim public
discurs in Ido, sin alcun preparation. Yo confesse vos, mi amicos, que
yo ne levimen ha separat me del Ido-moventie. Per li long-annual
propaganda, li continual usada de Ido in conversation, corespondentie e
instruction yo esset obsedet de to quo yo ha nominat

 

-4-

 

 

«amorositá de sistema». Talmen it ha evenit que in comensa yo solmen
instinctiv ha sentit, ne ja clarmen reconosset li cardinal defectes de
Ido. Per li sub-folie «Espo» li superioritá de Ido aparit tam clar, que
on pretervidet li defectes.\
\
Quelc formes quel chocat evidentissim contra li propri principies de Ido
(p. ex. li derivationes parolo -- parolar, socio -- societo, li duplic
infinitiv irar) presentat-se quam Espistic atavismes, advere corectibil
in li cadre de Ido (parlar, socio -- sociaro, vadar). Ma poy sovente in
li parlada li constant repetition del present-finale -as, precipue li
vocabul «esas» con li du acri «s» demonstrat me li ínnaturalitá del
Idistic conjugation, e denove it manifestat se quam Espistic heredage.\
\
A mi disciples in li Ido-curses, precipue púeres e fliccas con
elementari education, evidentmen esset desfacil li uniformation del
divers parol-classes (subst., adj., adv., verbes etc.), prendet de Espo;
quam ya anc in german li just usada del majuscules quam caracteristic
del substantiv es desfacil al disciples.\
\
In ultim témpore yo sempre denove ha trovat que li parol complet derivat
(do p. ex. «plubonigar, kanotagar, netigar, lojeyo, kelkope, fervoroza,
cadie» etc.) inculca-se al disciple quam special vocabul, e que mem li
max habil Idist (a comprender anc li Espist) totalmen ne constructe li
derivat paroles de casu a casu in levi rutine, ma que il prende les
sempre quam parat vocabules ex su memorantie in casu de beson. Advere in
li scritiv usa to mey esser altri; ma mastrisat es un lingue do solmen,
si on parla it alegri, sin far logic operationes ye li singul paroles.
Ma esque it tande es just inculcar se formes derivat artificialmen secun
li lingual logica de Couturat, formes de queles mult aspecte e sona
strangissim, durant que noi trova in li vivent lingues derivationes,
tant natural e do anc boccari (facilmen parlabil) incorporat de long a
nor lingual possession? Céterimen li derivation secun Couturat ne mem
esset secur, p. ex. «logikala» (?, logikoza?, segunlogika?), «regulala»
(?, reguloza?, segunregula?), e simil contestat derivationes.\
\
Talmen it aparet me sempre plu clar que li sistema Ido, advere tre
important in li «historie» del mundlingual moventie, ne representa li
definitiv form del mundlingue, ma que

 

-5-

 

un transformation deve venir. Plu e plu yo ocupat me pri li sistemas
quel apu Ido nascet o existet ancor, e precipue ex ti ci atractet me li
sistema Occidental, quel ha ruptet radicalmen li Espistic fundament, e
támen ne es unilateral romanic quam tant altri sistemas. Ja antey it ha
esset me clar que li transformation de Ido va ear in un direction ancor
plu lontan del Espo-fundament. In li conversation con ne-mundlinguanes,
por formular concis su diferentie de Espo, yo sempre ha caracterisat Ido
quam «plu fort aproximation al formes del natural lingues». Nu, plu
developat in ti ci direction, Ido vell dever approximar se necessimen al
sistema Occidental, e li propositiones de «Nemo» e altris in «Mondo» ya
factmen ea in ti ci direction.\
\
Mi cardinal objetion contra Occidental esset li sequent. Yo sovente
meditat pri li vocalic finales de Ido. Lor valore por distinter li
parol-classes esset contestabil ja secun li propri argumentes de
Couturat. Ma yo credet que li vocalic finales es un cert protection
contra li nascentie de dialectes e elisiones. Céterimen ti objetion,
videt in clar lúmine, vale contra omni sistema de mundlingue; ples
memorar li horribil pronunciation del Angleses e Saxones! Pri ti ci
punctu yo ha tranquilisat me in regard al radio quel fa possibil un
permanent official emission e expansion de un modellic pronunciation.\
\
It existe multissim bonvolent homes queles con entusiasme, assenti li
idé de un neutral international lingue; ma ili es absolut ignorant pri
li problemas quel deve esser soluet, e ili talmen perveni a totalmen
absurd opiniones. Per to suffre precipue li ínegoistic idealistes quel
ha penetrat un poc plu profundmen in li complex immensmen complicat de
ti ci problemas e ha pervenit a resultates contrastant al opiniones in
curs til nu. Ti ci «outsiders» (forsan traductibil per «apartones»,
«extranes») del mundlingual moventie es reprimandat quam particulardes
(«Eigenbrötler»), on sercha motives de lor agentie pretendet quam nociv
o foll, on parla pri manie de amelioration o coquetteríe etc. Ma to es
ínjust. Nam etsi mani de ti apartones ha pervenit a un «via de
ligne-transport» (fals via), támen lor labore es meritosi, pro que it
demonstra: ta, in ti direction evidentmen ne es li just via. To es simil
quam ye li ancian alchemistes, quel malgré omni erras támen finalmen ha
conquestat important conossenties e iniciat novi vias. Ex dilettantic
penada in obscur impuls finalmen nascet un grand

 

-6-

 

 

pioneric scientie. Anc li novnascet scientie «interlinguistica»
retroregarda a un obscur prehistorie de plu-minu absurd experimentes e
projectes; ma ti ci era nu es transmontat.\
\
Si li Ido-academie vell har remanet fidel a su original ideales, it vell
har devenit li ductor del interlinguistica. Vice to per li edicte del
periode de stabilitá it ha reposat sur su laure e recadet in Espistic
metodes. Li max gravi cause de ti ci fate es forsan li idé de Couturat e
Ostwald del logic lingue («renversebleso», «unasenceso»), quel devet
functionar in maniere de un sistema de matematic o chimic formules. Ti
ci idé ha fascinat multis e seductet les vider in Ido li definitiv
solution, quam on ne volet indangerar per ulterior discussiones pri li
fundamental questiones.\
\
Ci du contrari principies sta ínamical contra unaltri: multis opine que
important es minu li maniere del lingual solution, ma un bentosti
convention pri un unitari sistema, quem on poy mey obtruder al munde per
omni medies de organisation e propaganda, e, si possibil, con statal
auxilie (scole, radio etc.).\
\
Li altris in contra opine que just e solmen li solution del lingual
látere del cose es important.\
\
Inter ti ci contrari opiniones un conciliation es ínpossibil. Li
Espistes persiste rigidmen in li unesim opinion ja de commensa. Ido de
su orìgine esset chargeat per li heredital culpe de compromiss. Li
adherentes del líber exploration, in commensa afluent a it, bentost
retirat se, quande li líber discussion plu e plu, in regard al
propaganda, esset restrictet e finalmen opresset totalmen per
introduction del funest periode de stabilitá.\
\
Ye to Ido ha perdit per se self li pretension de spiritual hegemonie in
li progressiv mundlingual moventie. Interim li difamat «ousiders» ha
continuat laborar sin brue. Li spiritual hegemonie transit al societé
«Kosmoglott», e ex li sistemas quel esset discusset ci, excellet
Occidental de Prof. E. de Wahl in Reval. Senior de Wahl esset anterior
Volapükist e Espist e in comensa anc colaborator de «Progreso». Un
apreciation de su individualitá e de su ovre de vive me es ínpossibil in
li cadre de ti ci curt exposition. Ci, quam ja dit in li introduction,
yo deve referer al studie del Occidental-lítteratura, specialmen li
revúe «Kosmoglott» 1922 -- 26, quel desde 1927 apari in Mauer apu Vienna
sub li titul «Cosmoglotta». Lexicos e libres de aprension es ancor in
aparition; malgré to ja existe un sat grand númere de Occidentalistes
quel mastrisa ti ci sistema in parlada e scrition.

 

-7-

 

Li revolution de palace, eruptet ante curt témpore in li Ido-moventie,
li apertion del líber discussion in «Mondo», veni tro tard; Ido ha
devenit ja de long to quo Espo ja esset desde 1908: quantitá
negligeabil. It es ínutil acompanar ta ancor. Li Ido-moventie mem ne
adplu posse realisar li scope, uniar organisatori li ne-Espistic
mundlinguistes; to ha esset lu unic quo finalmen ancor retenet me del
transition.\
\
Combuste to quo tu adorat!\
\
Dr. Peipers.\
\
Appelle a omni mundlinguistes.

 

Quam on save li anihilant critica pri Ido in li revúes Kosmoglott e
Cosmoglotta ha causat un grand schisma in ti organisation, li sol quel
ha penat un poc corecter e stoppar li currida del veteran Esperanto.
Divers guidantes, diplomat instructores, membres del chef-organisation e
del academie ha demissionat e abandonat Ido, un grand parte de ili ha
adheret a Occidental, altres hesita, ne posse far li passu decisiv pro
tro grand diferenties in li principies del du lingues. Ne es afere de
chascun far tal rupturas in se self, quam ha posset un del Nestores del
mundlinguistic movement, ingeniero W. Rosenberger, quel, hante esset
presidente del Volapük-academie, comensat de nove per elabor su Idiom
Neutral, e pos altri 10 annus sacrificat su ovre e reconstructet it de
nove sur nov principies in su Neutral reformed. Do on comensat in Ido
serchar novi vias, fat propositiones pri reformes, a queles nu esset
consacrat li revúe «Mondo» del ínfatigabil luctator in li camp
mundilingual sr Per Ahlberg. Durant que li unes quam Dr. Talmey provat
ducter Ido ad ancor plu subtil logica e consequentitá, li altres penat
quant possibil forjettar li curasse heredat de Esperanto. In ti
discadentie li old autor marques de Beaufront collectet su fidel
agnelles, essente secundat per su fidel auxiliatores sr Peus e sr
Noetzli, qui prova terrer su adversarios plu per fort voce quam per
plausibil argumentes.\
\
Omni parties sublineat li scientific caractere de Ido e monstrat quam
linguist-protector de ti principies li fam-conosset professor Jespersen
(Köbenhavn), membre del dan Academie de Scienties e ante li guerre li
presidente del Ido-Academie. Prof. Jespersen long témpore ha silentiat
ma nu anc il ha dat su complet demission a Ido in un public epistul al
idistes in

 

-8-

 

«Mondo» nro 19, u il expresse que il de comensa ne approbat li direction
esperantistic, durant que il subtenet plu li direction de Neutral. In
fine de su tre interessant declaration il anuncia que bentost il va
publicar su propri considerationes pri to quo il pensa necessi in un
lingue international.\
\
Noi vide per to que li Ido-movement in ti lucta es in su ultim stadie de
existentie. E to ha evenit ne per li grandios reclam-criat «oficial»
successes de Esperanto, ma per li procedentie de un sol hom, quel 5
annus combattet presc sol e sin auxilie. In li circules de Esperanto on
regardat con condescendentie e un cert benevolentie ad Occidental, quel
tam fervent fat labor por Espo, destructente su max ínoportun
concurrent, quel sempre mixtet se quam impediment in li bon organisat
propaganda de Espo. Ili tande ne savet e forsan anc hodie li majorité de
ili ne save pri li nascent dangere. Nam li critica fat pri Ido concerne
in sam maniere anc Esperanto.\
\
Ma durant que li reformes de Ido por li extern publica ne esset
ínmediatmen visibil e multes de ili anc ne esset un amelioration, li
afere de Occidental sta totmen altri, specialmen per li contradictori
evolution quel nu ha captet Espo. De un flanc on introducte in masses li
international conosset expressiones e paroles, advere vestit á la
Esperanto, quam p. ex. redakcío, familiara, kongregacío, kongestío,
konfesío, konveksa, etc. e stant absolutmen exter omni
Esperanto-etimologie e sovente in contradiction a su regules.\
\
De altri flanc li popul esperantan ha developat un nov nationalisme quel
fa sentir se in autonom parolformationes, representant íncomprensibil
charades quam «sherctrompas, iloj, geanoj, malcheestos, arbaropero,
senarmiligho, geresanighbezonuloj, amaktorino, kialon, pliuloj» etc per
centes e milles.\
\
On asserte que autonomi formationes monstra un fortie de intern vive, ma
it es plu probabil que to monstra un maladiv, ínsan exuberant crescement
quam un túbere de cáncere, quel ducte al mort. In omni casu du talmen
different tendenties in li sam lingue in sam témpore ne posse esser sin
dangere, ili porta in se li seme de destruction.\
\
In extern advere Esperanto chascun semane posse publicar in su revúes un
nov success che autoritates, alt situat persones, institutiones etc. Ma
ti successes in general resta sur paper, quam resolutiones o
aprobationes del idé de un L.I. In li majorité de casus on persuade que
Espo es li L.I., on ne di que existe altri lingues e advere li nómine
Esperanto

 

-9-

 

es presc sam conosset quam Odol, shampooing, etc. Ma solmen li nómine,
ne li cose; e si on capte plen conossentie on plu ne vole auxiliar it.
Omni Esperanto-gazettes plendi que li majorité de persones venient
participar li Esperanto-curses pos quelc témpore abandona les, e mem
tales qui ha finit les bon con exámine, desapari absolutmen. Pro quo?
Nu, it es clar, que hante studiat it til fund ili percepte li manca del
seriosi fundament del cose, suportat solmen de un entusiasmat
populmasse, cantant himnes, exchangeant postmarcas e cartes ilustrat e
venient al omniannual congresses por amusar se! Malgré li grand númere
de Esperanto-revúes on sercha in van in ti «litteratura» alquicos
seriosi o valorosi. Do quel interesse Esperanto posse haver por ili.\
\
Li circules scientic, comercial, diplomatic, politic etc in general
declina Espo e on posse constatar in contrari un grand tendentie por
Angles quam L.I., pro que it ja es tal in li tot munde u prospera li
navigation, e u extende se li potentie anglo-american. E ti tendentie
pos li guerre sembla crescer plu e plu anc in Europa. Essente li
linguisticmen max evoluet idioma natural e practicmen li max expandet
sur li terre, li conossentie de ti lingue representa vermen tal
avantages e profites, queles efecte tre propagativ e lurativ. Ultra to
it es inter li vivent lingues un lingue relativmen facil. It es ver,
chascun del artificial lingues sive Espo, sive Ido, Occidental, Latino
sine Flexione es adminim 10 vezes plu facil quam angles, ma on deve
conceder que ho-témpore li conossentie del angles es anc 100 vez plu
profitabil quam ti de un del nominat artificial lingues, e to fa li
problema del concurrentie del angles tre seriosi.\
\
Advere in tal questione have valore ne solmen causes de profite e
practic avantages, ma anc lude un enorm role li cultural e psichic
valores. Acceptante un lingue national noi subjecta nos al hegemonie
perpetual de ti nation, proque ili parla su lingue matrin e noi deve
balbutiar in lingue foren. Esque on ne senti lu humiliant in ti
voluntari sclavitá? Ma li dangere es anc menaciant li concernet nation
self. Advere si li tot munde va parla o plu ver parlachar ti lingue, quo
it va devenir, un sorte de pidgin-mundan? Esque ti lingue self va posser
conservar su propri national standarte? Esque it ne va degenerar til un
de ti creolic lingues crescet in li divers europan colonies? Li classic
latin ha morit quande it esset parlat per omni popules del imperia
Roman.\
\
-\[10-

 

Li idé de un lingue national, quam mundlingue es do refutand per omni
forties.\
\
Li coses in li munde eveni ne sempre talmen quam li conscientes e
clarvidentes desira. Do li concurrentie del lingue angles es hodie li
max seriosi, mult plu seriosi quam ti quel se fa reciprocmen Esperanto,
Occidental etc. It es evident, si noi ne perveni presentar al munde un
strax usabil por omni scopes, facil altqualitativ cultural lingue
auxiliari, tande noi va bentost junter al suprematie anglo-american in
politica, financies e economie comprensibilmen anc un tal in psichic e
mental materies. Do omni adherentes del idé de un lingue auxiliari
artificial vell dever max bentost soluer ti question.\
\
Ma de altri látere it es anc clar que ti lingue auxiliari posse esser
solmen un e ne 10, ni mem 2! Do li altris deve desaparir. Ma quel!
Esperanto pro su ancianitá e pro li númere de su adherentes postula ti
role final por se. On ha leet li proposition in «Heroldo de Esperanto»,
que omni altri sectas mey cessar propagar su lingue-sistema e propagar
solmen Esperanto, durant que un commission ínpartial mey electer o
composir li final L. I. Ti sam proposition ja esset fat ante 2 1/2 annus
in li conferenties de Genéve. Ma mem excludente un hipocrisie in ti
transparent proposition, quel da un tal avantage in li manus de Espo, on
posse dir que ti proposition es absurd in se self.\
\
Un comission nequande posse crear un lingue, e si it va far to, tande va
nascer tal desformi homuncules quam Neutral e Ido. Til nu havet success
e vivicapabilitá solmen absolut autonom creationes basat sur un propri
idé e perductet unitarimen per su autor: Volapük, Esperanto, Latino sine
Flexione e nu ja comensant Occidental. Do ti comission vell dever
electer un lingue. It va depender del consistentie de ti commission, e
li pluralité del voces in ti decision ne va valer necos! Ma forsan un
comité de competent persones? Qui es ti persones? Nu, expertes,
linguistes! Ti qui save quam poc expert sovente es linguistes pri li
question de un lingue artificial, ne va fider multcos. Sammen quam in li
unesim témpores del aviatica li diplom-ingenieros esset miserabil
ignorantes in su judicies in comparation con li pioneros del aviatica,
queles ye max grand parte ne esset ingenieros! Li max bon ilustration a
ti consideration da nos li recent confession de prof. Jespersen in su
apert epistul al Idistes in Mondo, u il di in fine que il ha mult
aprendet ne solmen de Zamenhof e Couturat

 

-11-

 

ma anc de Wahl e altri mundlinguistes. Prof. Jespersen es ne solmen un
generalmen aconosset valoros scientist e linguist, ma il es anc un hom
stant in li mundlingual moventie durante decenes de annus. Ti do vermen
max expert hom ne time publicmen declarar que il ha aprendet mult del
supra nominat mundlinguistes. E qui esset ili? Laicos in linguistica:
Zamenhof esset medico, Couturat professor de mathematica e logica, Wahl
oficero de marine e pedagogo, fisico. Qualmen do altri linguistes ne
hant occupat se pri interlinguistica vell posser dar un vermen expert
judicie?\
\
Do un tal conferentie proposit vell posser consister solmen in negocies
reciproc. It es un facte apertmen concedet mem in presse de Esperanto,
que li lingual sistema de Esperanto es antiquat e ne «up to date», e on
va dever reformar li lingue. Ma de altri látere es clar, que si on
comensa far reformes on ne va haltar antequam on va arivar a alquicos
simil a Occidental, quo anc reconosse ductent Esperantistes self; ma
tande Espo va haver li sam fate quam Volapük: it va morir proque ni un
sol lingue ne posse perviver un tal operation. Noi mey memorar li metode
quel ha electet in su témpore li eminentmen clarvident e genial
Zamenhof, quande Esperanto esset menaciat del dissipation in reformes.
Il elaborat un project totalmen nov e finit in se self. E il proposit:
sive acceptar li nov, sive conservar li anteyan. To esset tacticmen li
sol possibil metode por conservar li atinget resultates. Advere li
metode del votation ne posset dar un altri resultate quam it esset de
facte, ma to depende ne del metode transir de un sistema al altri.\
\
Anc hodie si on va voler transacter pri union del divers sistemas (max
simplic vell esser li casu de solmen du sistemas), on va posser far ti
union solmen per subit e general acceptation (de un die al altri) del
nov sistema, ma sub li standarte e organisation del plu difuset. Per
altri paroles un union vell esser possibil sur li base sequent: Li
Esperantistes accepta li nov base, reconosset quam li max apt, por
exemple Occidental\*), e li Occidentalistes renuncia al nómine de su
lingue, accepta li nómine de Esperanto (modernisat) e nu combatte junt
con li samideanes del altri camp. Comprensibilmen un tal arangeament
posse esser fat solmen tam long, quam li nómine Occidental ne es ancor
tam conosset quam Esperanto.

 

-12-

 

Quande li publica va conosser que existe du fort moventies concurrent
Espo e Occ. (e Occ. infortia se in sempre plu grand gradu), e quande ti
publica va vider li comparationes de ti du lingues, tande li fate de
Espo va esser decidet e un juntion o acordament ne plu va esser
possibil. Tande li question deve esser decidet per lucta mortal, til que
solmen un del concurrentes resta, i.e. to quo sr Ahlberg in «Mondo» ha
nominat «cannibalisme interlinguistic». E forsan durant ti lucta
mortativ li lingue angles va victoriar.\
\
\*) On vell posser transacter pri micri changes o correcturas por
atinger li max bon lingue.\
\
It va depender del san sense del ductores de Esperanto prender su
mesuras. Esperanto ne es in li situation obtruder nos un dictate in un
armisticie in quel noi deve cessar nor propaganda, til li Esp-istes va
decider, quel reformas ili va dignar far in su antiquat idioma. Noi va
propagar nor lingue e sempre monstrar comparationes inter Espo e Occ. Li
victorie final de Occ. inter li sistemas de L. I. hodie es ja cert. Ma
noi Occidentalistes ne es ambitiosi ni pri nómine, ni pri honores, noi
vole solmen perducter li solution del problema in un maniere digni de
Europa e ne in form de un infantesc primitiv lingue, quel vell
retrojettar Europa in un statu recessiv. Por nos li form del lingue ne
es índiferent.\
\
Li conscient Esperantistes sempre ha sublineat que ili combatte ne por
un sistema, ma por li idé solmen. Ja Zamenhof ha dit «Esperanto mey
restar tal qual it es, til que un competent institution mey decider
changear it mem til inreconossibilitá». Nu, li Esp-istes mey monstrar,
que to ne esset solmen paroles quam che mastro fox in li fabul. Ma quel
es ti competent forum? It es li guidant interlinguistes self, ti qui
comprende li politic situation e qui ha studiat e experit li altri
sistemas til funde.\
\
It va depender del san spíritu de ti guidantes, ca ili va prender li sol
decision quel ducte al commun fronte, o va ruinar un grand atinget
resultat per un combatte ye vive e morte. Ili mey ne obliviar: solmen un
acceptation complet del nov base e ne compromisses! Ili mey memorar: que
un compromiss inter Volapük e Esperanto ne esset possibil. Li sam
situation es inter Esperanto e Occidental.\
\
Lu sol, quo on posse ancor salvar, es li prestigie, li nómine, li
standarte e li honore del genial humanitarist Zamenhof, ma ne plu li
antiquat sistema.\
\
Li témpore es urgent. Pos ulteriori 5 annus it va esser tro tard.
Videant Consules.\
\
J. Prorók.\
\
-13-\
\
Cronica.

\
«Pécsi Naplo», 30 novembre, rapporta detalliat e con grand simpatie pri
un successos discurse quel li fervent protagonist de Occidental in
Hungaria, Dr. Comte Ernö Zichy ha fat pri li problema del mundlingue in
li societé «Nemzeti Szabadtanitás Egyesülete», Pécs, li 29 novembre.
Secun ti diale, li mult auditores con vivaci acclamation ha acceptat li
interessant e scientific explicationes del prominent orator.\
\
«Wiener Handelsblatt», 2 decembre, sub titul «Esperanto und Occidental»
publica un articul de sr de Wahl quam response al replicas de
esperantistes de 23 e 30 septembre (vid. Cgl nr 43, pg 101).\
\
E. P.\
\
In «Le Secrétaire Commercial», Nancy, novembre, sr. C. Bohin, director
del «Ecole Moderne» (Strasbourg), declara que li unitá del partisanes de
L.I. forsan vell esser realisat per Occ.\
\
L. M. de G.\
\
In «The Word», Hull, novembre, nor fervent collaborator sr Eric Biddle
sub titul «Psychology and human progress» scri quelc frases in Occ por
Occ. Al caderne es adjuntet un propaganda-folie de nor lingue.\
\
Sophie Zaikowska e Ing. V. Lorenc in «Le Végétalien», Paris, novembre,
consacra quar págines al problema del lingue international e cita textus
in Esp, Ido e Occ. Li ultim págine contene un habil exposition del
cardinal punctus de Occ, conform al frances prospectes de Cgl.\
\
«Schola et Vita», octobre, reproducte nor complet «Curt grammatica de
Occidental».\
\
In «Basler Nachrichten», 28 octobre, sub titul «Der Streit um die
Weltsprache» e referente a publicationes de Cosmoglotta, sr Luigi
Guglielminetti raporta detalliat pri li actual situation del problema
del lingue international. Il di que li relation inter li númere del
Idistes e ti del Esperantistes es circa 1 : 20, quo sembla rect. Sr G.
fini per un appell por union de omni mundlinguistes, nam li constant
«disputation pri li Lingue International sembla devenir catastrofal por
li L.I. self».\
\
E. P.\
\
-14-

 

«Heroldo de Esperanto» nr 45 informa pri un índigni action de quelc
holiganes, queles ha ruptet li querc plantat in Zoppot (Danzig) ye
memorie del 40-annual jubilé de Esperanto. It sembla que to esset un o
pluri fanatic chauvinist. Tal actiones es in maxim gradu blamabil e in
sam gradu stult quam abominabil. On posse esser adversari del lingue
Esperanto, ma on sempre deve atestar li grand sacrificiosi labor quel li
fervent adherentes de ti lingue ha fat por li general idé de un L. I. In
omni casu per tal savagi metodes on va solmen documentar su bassess e
involuntarimen traer li simpaties del publica in favor del attaccat.\
\
E. W.\
\
«Heroldo de Esperanto» nr 45 raporta «que li revúe «Radiowelt» in Wien
ante un annu ha publicat un Esp-curse de Dr Pfeffer. Ma nu li redaction
ha decidet introducter gratis-leciones in lingues angles, frances e
italian. U resta Esperanto?» Noi questiona lu sam! Esque li response ne
es trovabil in li íneuropan primitivisme de Esp?\
\
In li sam raporte noi lee li sequent lineas: «Que Occidental comensa
propagandar extra Vienna, pruva li necessitá de unitá, quáncam it sembla
que noi ne besona superusar nor forties por far it ínpossibil in li
concernet locs».\
\
J. P.\
\
In «Mödlinger Nachrichten», Mödling b. Wien, 26 novembre, prof. Longo
notifica que il es nominat de «Universala Esperanto-Asocio» quam
delegate por ti region e il adjunte que «li númere total del
esperantistes certmen es evaluat tro bass per 20 milliones». Modest il
ne es! Secun comunicationes official del servicie statistic del sam
organisation, li númere de omni esperantistes (organisat e ne organisat)
in li tot munde es junt adminim 100.000. In omni casu it certmen ne
excede 200.000, do apen 1/100 del númere del «entusiasmat» delegate
oficial de Esperanto. Li redactor self del nominat jurnal scri que il
dubita pri li veracitá del recivet noticie.\
\
Un parte del Esperanto-presse («Verda Mondo» nr 6, «Heroldo de E.»,
«Esperanto» etc) rapporta pri un serios crise in li vive de U. E. A.
(Universala Esperanto-Asocio). Sr O. W. Ferguson scri in su «Occidental
Bulletin» que in 1925 UEA havet 9500 membres; in 1926 it perdit 800 e li
oficial bulletin del central comité de UEA, septembre 1927, communica
que li ho-annual perde denove va esser circa 800 membres, «quo significa
que li present annu va finir con apen 8000 membres». Si 1928 monstra un
simil diminution, tande li númere del

 

-15-

 

membres va esser reductet a ti de 1913. U es do li gigantic potentie
numeric de Esperanto quel on sempre sublinea contra li superioritá
linguistic de Occidental?\
\
Sr Hans Jakob, director de UEA, in «Esperanto» nr 10/11 publica un
proclamation pri li actual situation ínfirm de UEA. Il di «... Noi
repeti ti voca, ti alarma e con atention va escutar li ecó quel it va
trovar inter li samideanes, queles ne solmen babilla pri li bellsonitá
del lingue, pri li futuri fratrinitá del homanité, ma queles sobri e
prudent regarda li munde tal qual it es e queles labora ne atentente pri
dextri e levul. 20 agil non-revaci homes con ardent cordie e clar cap
posse salvar li movement ex li stagnation e ex li apatie nu reyent.
Esque noi es clamantes in desert, ne audit? ... Ples avigilar nu omnis
ex índiferentie, self-contentitá e contemplation. Noi ne have jure
reposar sur laures ja exsiccant ...».\
\
Li max difuset Esperanto-jurnale, «Heroldo de Esperanto», in nr 42 scri:
«Anc Heroldo per su mem ne 2000 payant abonnates actual, have un
desfacil existentie; e su situation es mem plu desagreabil quam ti de
UEA, nam it es un privat interprense e pro to ne have jure petir por
almosnes ...»\
\
E. P.\
\
In nr 1 del «Bulgara Esperantisto» li comité central publica in bulgaric
lingue un declaration in quel it sublinea li seriosi situation material
del association, advoca li samideanos a compleer lor obligationes vers
li organisation, e menacia, que si til januar 1928 ne va esser dat li
demonstration del bon voluntá del esperantistes, tande ili va proposir
un plebiscita pri li liquidation del union.\
\
It es just quam in li ultim annus del guerre, u li publica ja ne volet,
ma esset incitat per gazettes por li ultim eforties til li victorie
total, in ci-casu li acceptation official de Esp. Ma li disciplina ja
laxat nu postula visibilmen exemplaric metodes. Li fine in omni casu va
esser un deception. Sive victor sive victet, ma li debacle va venir in
omni casu.\
\
J. P.\
\
Form e contenage.

\
Li lingue deve esser anc simbolic, metaforic; un stilist deve esser anc
artist, un pictor in li maniere de descrition, un musicist in li eufonie
del paroles, in li euritmie del composition de frases; támen on deve ne
devenir tro formal; li ornament ne mey exuberar súper li pensas.\
\
Friedrich Nietzsche.\
\
-16-\
\
Opiniones pri Occidental.

 

Professor Dr. K. Asakawa, Yale University, New Haven, Conn. (USA), scri
a sr E. de Wahl, li autor del lingue international Occidental
(traduction ex angles):\
\
«Car senior. Vu ha esset tre amabil per misser me quelc exemplares de
Cosmoglotta e yo regreta que, pro mult labores, yo ha tam long
procrastinat mi agnoscion. Yo es tre convictet pri li necessitá de un
adequat lingue por li intercommunication del nationes. Pro ti cause yo
es membre del «International Auxiliary Language Association» (IALA) de
USA, e ha colaborat in un de su comités. Yo plu o minu examinat li
possibilitás del plu conosset sistemas de L. I. e yo personalmen pensa
que Esperanto, malgré su honorabil record e su relativ hegemonie, es
detrimentat per defectes, queles, yo crede, fa it ínacceptabil por
universal introduction. In comparation con Esperanto, yo es extrem
impressionat per li superioritá de vor Occidental e it es tam natural,
tam afin al vivent lingues europan e tam facilmen leibil, que mi propri
opinion pri Vor sistema es absolut favorabil. To yo posse dir mem per mi
tre limitat conossentie de Occidental, yo aconosse que vu ha electet li
nómine Occidental por vor lingue. It es problematic esque un sistema
incorporant elementes e occidental e oriental in nor dies posse esser
creat. Solmen per long practica e studie un lingue vermen panmundan
posse evoluer in li curs del témpore. Yo cordialmen saluta li eforties
por far conosset generalmen vor Occidental. Ples permisser me expresser
li crede que vu fa un distinct e nobil servicie al Homanité e que yo
desira vos omni success. Yo vell joyar per conosser plu complet li
principies de vor sistema. Su grammatica es simplic e comprensibil etc.
... Vor tre cordialmen K. Asakawa».

Noi fa atenter anc al favoros judicies pri Occidental de prominent
competentes in Cgl nr 41 e 43, de prof. Dr. L. Guérard(Universitate
Stanford), prof. Dr. A. Saareste (Universitate Dorpat), prof. Dr. C. W.
de Sydow (Universitate Lund) etc.\
\
Red.\
\
Ne per trumpetes e tambures, ne per li tónnere de 101 cannones, ne per
alleluia de ángeles, ma in quiet, modest e ínremarcat form, mem mesquin
e ne-bell, lu bon, grand, popul-destinant intra in li munde.\
\
Joh. Scherr.\
\
-17-\
\

Consola.

 

Li sequent legende, haustet ex li Buddhistic libres, monstra li habil
maniere, per quel Buddha conquestat li cordies del homes:\
\
Un yun fémina, nominat Kosagótami, havet un unic filio, quel morit. In
su dolore ella ne volet creder que li filio ha morit, e ella curret a su
conossetes por obtener un remedie. In fine on dit la, que li unic hom,
quel posse dar la un remedie, es Buddha. Ella eat a il e petit le pro un
medicament por su filietto. Buddha strax acconosset que sol paroles de
consolation ne sufice por remediar li grive del povri yuna. Il do dit
la, que ella mey serchar quam medicament quelc granes de pipre, ma ili
deve venir ex un dom u nequi morit. Ella departet joyosimen, pro que it
es facil obtener un tam ordinari articul quam pipre. Ma partú u ella
demandat pipre e mentionat li condition quel Buddha hat imposat, on ne
posset dar it la e on dit: «Quo tu pensa? It es poc viventes, ma multi
mortes». In fine ella comprendet que su dolore ne esset unic ma que it
es universal e que li sufrentie es ínevitabil. Su grive poc a poc
extintet, su cordie devenit quiet, ella interrat su filietto e adheret
al Buddhistic fratres.\
\
Ex «Buddho e sua Doktrino» de C. T. Strauss (Ido-Verlag Zürich).\
\
Trad. E. P.\
\
Filosophic anecdotes.

Thales de Milet.

Pro que li homes ne estimat su saventies (nam il ne devenit rich per
ili), il dat les un lecion. Mersí a su fisical conossenties il posset
previder un bon recolte de oleo. Il accaparat mult presses de oleo, e
quande arrivat li recolte, il locat les con grand profite. Ma il ne
posset devenir joyos pri to e dit: «Por un sapient tal cose es
depreciat».\
\
Antisthenes de Athen.\
Alqui volet injoyar le e dit: «Mult homes lauda te». Il aterret e
questionat: «Esque yo ha fat un stulteríe, que mult homes lauda me?»\
\
Ex: Paul Feldkeller: Philosophischer Almanach. Verlag Otto Reichl,
Darmstadt.\
\
Trad. E. P.\
\
-18-\
\
Avises.

Li abonnament annual de Cosmoglotta 1928 custa adminim 1 dollar (= 7 ö.
S. = 5,2 sv. fr. = 4,2 RM = 33
[č]{style="font-family:Calibri, sans-serif;"}. K etc.), payabil per
postmandate, o banknotes o chec in lettre registrat (recomandat) al
simplic adresse: Cosmoglotta, Mauer bei Wien, Austria.\
\
In futur noi va quittar publicmen solmen li recivet subventiones (con
indication del plen nómine del donatores, si un altri desir ne es
expresset). Li payation por abonnamentes e litteratura va esser saldat
per li inviation self del printates, ma ne publicmen.\
\
Sub li titul »Occidental-Servicie« noi va inserter gratuitmen in nor
jurnal li adresses de ti abonnates quel desira corresponder pri divers
themas, collecter e exchangear objectes etc. Por ti scope noi junte al
present numeró un formular-carte postal.\
\
Noi reserva nos li jure procrastinar o anc refusar singul annuncias.\
\
Pro manca de loc in li present numeró, noi ha devet procrastinar li
quittantie de recivet subventiones, corespondentie e divers articules
scientic e litterari.\
\
Li sequent cadernes de Cosmoglotta va contener ultra altricos
probabilmen:\
\
E. de Wahl: Sonal Caractere de Occidental. E. de Wahl: Analitic e
sintetic. Dr. K. Schüppel: Pedagogic valore de Occidental. L. M. de
Guesnet: Remarcas pri li studie de Occidental. M. den Outer: Direct
practic usabilitá de Occidental. Ch. Collin: Noi e li esperantistes. Dr.
K. Schüppel: Zamenhof parolas -- Wahl parla. E. de Wahl: Esque Esperanto
es un facil lingue. E. de Wahl: Un urgent decision. P. Johannes:
Litteratura in Esperanto. A. Moszkowski: Lor camp es li munde. Dr. S.
N.: Oriente occidental. Dr. H. Schmidt: Lingue. H. Strigl: Babilladas
linguistic. E. Biddle: Progress homan. Max Hayek: Pisc volant. E. Pigal:
Normation. Dr. M. Müller: Benediction del lúmine ultravioletti e
malediction del fenestres vitrin. M. den Outer: Li film va parlar. Dr.
A. Peipers: Tecnic problemas. M. B. Cotsworth: Un annu con 13 mensus. E.
de Wahl: Stabilisation del calendare. L. D.: Salutation chines. R.
Müller-Freienfels: Psychologie del politesse. O. M. Fontana: Li matre e
li lupos. E. Renan: Prega sur Acropolis. Dr. W. Ahrens: Anecdotes pri
erudites. Dr. Max Kemmerich: Autoritás e progresse. Dr. K. Schüppel:
Ínmiscomprensibil alusion. Nassr-ed-din: Mastre del turc buffones. D.
K.: Comendat exclamation interruptiv.\
\
A chascun correspondentie ples junter 2 respons-cupones o li equivalente
in marcas postal.\
\
-19-\
\
Litteratura.

 

Curt grammatica-claves de Occidental in lingues Angles, Frances, German,
Russ, Tchec á 0,30 ö. S (0,25 frs. sv.)\
\
E. de Wahl: Radicarium directiv de Occidental in 8 lingues ADFIPRSSv 7
ö. S (5 frs. sv.)\*)\
\
Jean Chanaud: Index français-Occidental au Radicarium. 1 ö. S (0,75 frs.
sv.)\
\
J. A. Kajš: Praktický jazyk
sv[ě]{style="font-family:Calibri, sans-serif;"}tových
styk[ů]{style="font-family:Calibri, sans-serif;"} Occidental. 0,60 ö. S
(Cena 3 K[č]{style="font-family:Calibri, sans-serif;"}., váz. 6
K[č]{style="font-family:Calibri, sans-serif;"}.)\
\
A. Z. Ramstedt: Nyckel till Occidental. 1 ö. S (0,75 frs. sv.)\
\
J. Gär: Wörterbuch Deutsch-Occidental ha apparit 13 liverationes á 0,30
ö. S (0,25 frs. sv.)\*)\
\
J. Linzbach: Transcendent Algebra. 1,30 ö. S. (1 fr. sv.)\
\
M. den Outer: Cosmostenografie. 0,30 ö. S (0,25 frs. sv.)\
\
Rabíndranáth Thákur (Tagore): Nationalism in Occidente. Autorisat
traduction de A. Toman. Precie 1,30 ö. S (1 frs. sv.)\
\
Dr. R. N. Coudenhove-Kalergi: Li Paneuropan Manifest. Autorisat
traduction de E. Moess. 1,30 ö. S (1 frs. sv.)\
\
J. Robert e E. Pigal: Der Weg zur Europäischen Verständigungssprache (Li
via al lingue del europan intercomprension) OCCIDENTAL, in D, Esperanto
e Occ. 1,60 ö. S (1,25 frs. sv.)\
\
A. Z. Ramstedt: Occidental -- ett västerländskt kultursprak. 0,30 ö. S
(0,25 frs. sv.)\
\
Kosmoglott (precursor del jurnal Cosmoglotta). Complet collection de
1922 til 1926, junt 30 frs. sv., defectiv collection 10 til 20 frs.
sv.\*)\
\
\*) Recivibil che li autor: E. de Wahl, Eha 10, Reval, Estonia.\
\
Por postal expenses ples junter 10 %.\
\
Occidental-Informationes.\
Cosmoglotta\
Mauer b. Wien, Austria.\
Comité Explorativ de L. I.\
Eha 10, Reval, Estonia.\
Societé Interlinguistic\
Villagatan 25, Helsingfors, Finnland.\
Editoría Occidental\
Vranovská 44, Brno, Tchecoslovacia.\
Occidental-Buró\
L. M. de Guesnet, 83 Rue Rochechouart, Paris IX, Francia (inter clocca
18 e 19.30).\
Dr. G. Bohin\
Ecole Moderne, 14 Rue Wimpfeling, Strasbourg, Francia.\
Ing. Thibault\
15 Rue de Madeleine, Angers, Francia.\
Regierungsrat Dr. Mell\
Schwarzburgerstr. 60, Rudolstadt (Thür.), Germania.\
Dr. Karl Schüppel\
Friedr. Franzstr. 41, Parchim (Mecklbg.), Germ.\
Dr. A. Peipers\
Am Römerturm 13, Köln, Germania.\
Eric Biddle\
«Brentwood», Hare Lane, Piper's Ash, Chester, Anglia.\
Adolphe Creux\
curé á Rue, Canton de Fribourg, Svissia.\
M. den Outer\
Maaskade 142 B, Rotterdam, Holland.\
Comte Dr. Ernö Zichy\
Ács, Komárom, Hungaria.\
Ivan Lo[č]{style="font-family:Calibri, sans-serif;"}nikar\
Selnica ob Dravi pri Mariboru, S. H. S.\
The Ferguson Press\
125 E. Chestnut Street, Jeffersonville (Indiana), USA.\
\[20\]\
\
Petition al presse publicar ti textes comparativ.\
Comparation instructiv\
Evolution del idé del Lingue International\
Volapük 1881\
Binos pölub das möd sitas etupos livami sugiva; tadelo yülakomip at
edukos al menod mostepik. Sukad mufa at binos sit Okzidental, kel binos
kojum legudik natäla e nomomafa.\
\
Esperanto 1887\
Estas eraro kredi ke la multeco de sistemoj malhelpis la solvighon del
problemo; kontraue tiu konkurenco kondukis al progresa plubonigo. La
rezultajho de tiu-chi evoluado estas la sistemo Occidental, kiu estas
bonega kombinajho de natureco kaj reguleco.\
\
Ido 1907\
Esas eroro kredar ke la multeso di sistemi impedis la solvo dil
problemo; kontree ta konkurenco duktis a progresiva plubonigo. La
rezultajo di ca evoluciono esas la sistemo Occidental, qua esas ecelanta
kombinuro di naturaleso e regulozeso.\
\
Occidental 1922\
It es un erra creder que li multitá de sistemas ha impedit li solution;
in contrari ti concurrentie ha ductet a un progressiv amelioration. Li
resultat de ti ci evolution es li sistema Occidental, quel es un
excellent combination de naturalitá e regularitá.\
\
Occidental es ínmediatmen comprensibil a omni hom de occidental
civilisation.\
Occidental es li democratic Latin.\
\
Scientic articules in Occidental atinge omni scientistes.\
\
Comercial anuncias e reclames in Occidental es comprensibil a 500
milliones Europanes e Americanes sin studie anteriori.\
\
Publicationes in Occidental have grandios efecte in grand cités con
poliglottic population.\
\
Eigentümer, Herausgeber und Verleger: Gesellschaft Cosmoglotta, Mauer
bei Wien, Postfach 10. Verantwortlicher Schriftleiter: Ing. E. Pigal,
Liesing bei Wien. Druck: Milan Nedvídek, Tábor.
:::
