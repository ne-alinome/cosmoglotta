Cosmoglotta B 050 (sep 1943)
============================

\

::: {#displaycontent}
COSMOGLOTTA

 

OFICIAL MENSUAL ORGAN DEL OCCIDENTAL-UNION

 

Redaction e Administration:

 

INSTITUTE OCCIDENTAL, CHAPELLE (Vaud). SVISSIA

 

Serie B, poligrafat (Tel. 9 56 56) Septembre 1943 - Nró 50 (9)

 

\-\-\-\-\-\-\-\-\-\-\-\-\-\-\-\-\-\-\-\--

 

ANGLES QUAM LINGUE INTERNATIONAL ?

 

Ante 10 annus, yo esset vocat al posto de director del departament de
exportation in li sviss filiale de un grand interprense comercial
german. Li director general del filiale esset berlinesi e il ne conosset
un sol lingue foren. Un die yo questionat le, qualmen il fa por
conversar con nor clientes durant su viages in Svissia francés. Il
respondet que naturalmen il mult regreta ne conosser li lingue francés,
ma que practicmen ti lacuna in su instruction ne esset un grav
impediment, pro que presc omni clientes parla passabilmen bon german. Si
tamen - il adjuntet - li conossentie del lingue francés vell revelar se
unquande quam absolut necessi, it vell suficer le sacrificar du semanes
por far un viage a Lausanne e durant ti témpor il vell alor facilmen
posser aprender li lingue francés. Li joca semblat me excellent, ma ante
que yo havet li témpor por complimentar le pro it, yo remarcat ye mi
grand stupore que it totalmen ne esset un joca, ma que li mann parlat
seriosimen. Yo vell naturalmen har posset discusser, ma it semblat me
preferibil tacer. Quo vu vell har fat in mi plazza ?

 

Ti eveniment - de quel yo garanti li autenticitá - revenit me in mente,
quande yo leet in li jurnales li information que li ministros de
instruction del alliat guvernamentes in London hat pr0posit far ex
anglés li nov lingue international e que ili hat instituet

 

-97-

 

 

 

un special comité de expertes por examinar li possibilitá de practic
realisation de ti project. Li promotores de ti plan naturalmen have un
clar regard sur li coses; ili save que on ne aprende un lingue foren in
15 dies 9 pro to lor project previde que li studie del lingue anglés
vell dever esser declarat quam obligatori ja in li scoles primari de
omni landes. Quel es li real chances de success de un tal interprense ?

 

It ne es facil, responder a ti question, nam omnicos depende del factic
usa quel on intente far de un vivent lingue international.

 

Nor propri conception pri ti problema es conosset. Yo vole repetir it ci
por li besones del discussion. Un lingue international deve servir quam
universal medie de intercomprension por omni popules del terre.
Naturalmen it va esser absolut necessi solmen por ti strates del
population quel sta efectivmen in relationes con altri popules e por
queles li possibilitá de un mutual intercomprension constitue un
professional necessitá. To es, por citar solmen un parte del real
interessates : li comerciantes, scientistes (medicos, tecnicos,
chimicos, etc.), diplomates, politicos, sindicalistes, economicos,
instructores, administratores, jurnalistes, etc. etc. Por omni
representantes de ti professiones, li existentie de un lingue universal
have un real valore solmen sub li condition que it da les li possibilitá
expresser se in ti idioma con sam facilitá e corectitá quam in lor
lingue matrin. Un scientist quel deve publicar su ovres in un lingue
international ne posse contentar se de un superficial conossentie del
lingue, si il ne vole in antey comprometter li success de su
interprense. It es por noi un axioma que un lingue international satisfa
li exigenties del modern vive solmen si it es egalmen facil a

 

\- 98 -

 

 

 

aprender por omni popules del terre; un cert minimum de efortie (quel
naturalmen posse variar de popul a popul) deve garantir li absolut
mastrisation del lingue. Por explicar me ancor plu clarmen : li témpor
besonat por atinger ti mastrisation posse variar secun li tip de lingue;
si noi selecte un lingue romanic, li angleses, franceses, italianes,
hispanes, etc. va besonar mult min témpor per li studie quam germanes e
slaves, pro que li elementes del lingue les ja es conosset. Ma si noi
statue, tot teoricmen, que por li germanes e slaves li témpor de studie
besonat es li duplic de ti quel es necessi por li romanic popules, tande
ili deve pos ti duplic témpor de studie, posser mastrisar li lingue tam
corectmen quam omni altres. In curt, li possibil diferenties posse
consister solmen in un plu 0 minu long, ma támen finit témpor de studie,
ma me in li possibilitá absolut de final mastrisation del lingue quel va
esser li sam por omnes. Ex ti postulation noi ha traet li conclusion que
solmen un lingue artificial passe satisfar ti exigenties.

 

Si, por li promotores de un lingue vivent quam lingue universal, li
fundamental postulation es li sam quam li nor, ili deve naturalmen
pruvar que it es possibil, mersí a un bon organisat e sistematic studie,
atinger finalmen in ti lingue li sam gradu de mastrisation quam in li
respectiv lingues matrin. Ma esque to es vermen possibil ? Nor response
es emfaticmen : NO !

 

Del excellent libre de A. Meillet : \"Les langues dans l\'Europe
nouvelle\" noi extrae li secuent passages :

 

Pág. 300, 3) : \"Li studie del lingues, mem limitat al lingues max
necessi exige del yunesse cultivat un tre grand efortie quel vell, in
parte, posser esser plu bon usat por altri scopes. Li dominia del
scientie extende se chascun 

 

\- 99 -

 

 

 

die ; li yunes ne have tro mult témpor, ni tro mult fortie, por studiar
li principies de ti-ci. It es tre dur, exiger de chascun hom cultivat,
que li may aquisiter durant su annus de studie, in sam témpor li
conossentie del scienties e ti de tri lingues, omnes egalmen desfacil a
aprender. E támen to es li precie payand por elevar se al modern
cultura.\"

 

Pág. 302, 3) : \" Si on pussa li studie del foren lingues til li gradu
de complet mastrisation, li témpor besonat es imens. Si it resta
superficial, it contribue practicmen nequant al cultura intellectual.
\... Por omni tis queles aprende li lingues modern solmen pro practic
necessitás e queles interessa se solmen al formes contemporan del
lingues, li profit intellectual de ti studie es max sovente mediocri.\"

 

E pri li studie del lingue francés, A. Meillet scri lu secuent :

 

Pág. 213, 3) : \"Ti qui ne ha flexibilisat su spiritu per un long
gimnastica es íncapabil scrir francés con un real proprietá de
expression. Li francés de un person mi-cultivat fa subrider presc ye
chascun frase tis qui, mersí al general cultura de lor spiritu e al
studies queles ha docet les li exact valor del paroles, conosse su
lingue. Ti conossentie exige tant finesse natural cultivat con tant
efortie durant tant témpor, que it deveni un raritá. Tre poc candidates,
mem in li max desfacil exámines queles on afronta solmen pos long
studies, possede it in gradu suficent. Solmen tis queles ne have li
minim idé pri li desfacilitá posse resignar se, sin tremer, a scrir
quelc lineas in francés.\"

 

It es desfacil, picter li coses in maniere plu clar e plu pregnant quam
to es fat in li libre citat. E noi es bon plazzat in Svissia por saver
que A. Meillet ne exagera, nam noi

 

-100-

 

 

 

lucte desde li comensa del institution del administration central contra
li calamitá bon conosset sub li nómine \"français fédéral\". Ti product
pestilential es fabricat in li Bernesi palaces del administration
federal e inunda de ta li tot país. It es debit al statal functionarios
de lingue german queles fanfarona pri lor conossentie del lingue francés
e anc a ti \"bi-linguistes\" de queles on admira li miraculosi facultá,
parlar li du lingues, ma queles, quande ili pretende scrir in german o
francés vell far plu bon provante soluer li quadratura del circul : Ili
vell successar plu bon.

 

Tot recentmen, yo recivet de un oficial organisation turistic regional
quelc prospectes redactet in lingue francés. Yo mancat sufocar pro
indignation, quande yo perleet les. E yo pensat : Vi un functionario
german quel massacra li lingue francés e ne honta far publicar li trist
product de su íncompetentie. E il mem trovat un oficial organisation del
state por accepter e difuser un tal monument de ínconvenientie. It es un
insult al francés parlant parte del population ! Ma poy, yo reflectet.
It es vermen ne desfacil trovar in Svissia persones queles parla francés
quam lingue matrin e queles vell har posset redacter ti prospect in
corect francés. Pro quo li autor del prospect ne ha adminim submisset su
ovre a un Sviss francés por revision ante publicar it ? Nu, tot
simplicmen, pro que il self ne save que su francés es execrabil.
Probabilmen i1 mem es fier pri su bon conossentie del francés. E li
responsabil functionaries esset exactmen in li sam situation ; ili hat
aprendet francés in li scol, ma lor conossenties ne esset suficent por
remarcar que li francés del prospect ne esset francés, ma un abominabil
jargon. Si to posse evenir in un

 

\- 101 -

 

 

 

land u li concernet lingue es un del lingues national, quel va esser li
situation, si on usa quam idioma international un lingue totalmen foren
? Posir li question es responder a it in sam témpor. 

 

To quo vale por francés, vale mutatis mutandis por omni altri lingues.
Li assertion que li lingue anglés es in un cert gradu predestinat por li
rol de un lingue universal, pro su extremmen facil aprensibilitá, es un
abominabil erra. Li lingue anglés ne es facil, ma in contrari extremmen
desfacil. Tis queles di que it es facil, ne vide plu long quam li
extremitá de lor nase; ili pensa solmen al relativmen simplic structura
gramatical, quam si li conossentie fundamental del gramatica vell posser
ducter al real mastrisation del lingue. To quo es desfacil in un lingue
sta exter gramatica e vocabularium; it es su intern spíritu quel on
comprende solmen pos intensiv e longannual studie del stilistic
mastro-ovres in li concernet literaturas. Max sovente on oblivia que anc
li conossentie del lingue matrin es li resultate de assidui e
íninterruptet eforties scolari extendent se sur adminim 10 annus. E
quant persones pos finition de lor studies scolari es támen incapabil
expresser se corectmen in su propri lingue matrin ! Esque tal homes e
mem li plu instructet strates del population va alquande haver li
material possibilitá, consacrar al studie de un vivent lingue
international li necessi témpor por posser expresser se in it tam
facilmen quam in su lingue matrin ? No ! it es un absolut inpossibilitá
e ti facte es decisiv por formular li response al proposition, elevar un
lingue vivent al rang de un lingue international. 

 

Sovente on ha dit que li election de un lingue national quam lingue
universal vell dar al concernet popul un cultural, economic e politic 

 

\- 102 - 

 

 

 

preponderantie íncompatibil con li principie del egalitá del popules. To
es ver, ma sub ti formulation li assertion conserva malgré omnicos un
plu minu platonic caractere. Por bon comprender li enorm importantie de
ti problema e li gravissim consequenties del solution 

 

proposit, it es necessi ilustrar tis-ci per quelc concret e practic
exemples. 

 

 

 

Noi mey admisser que li lingue anglés va esser selectet quam duesim
lingue international por omni popules e que li studie de ti-ci va esser
declarat obligatori in omni scoles primari, secundari e superiori. Li
unesim consequentie de un tal decision va esser li ínpossibilitá trovar
li necessi númere de instructores de anglés. It va esser necessi formar
li stab de professores e tis-ci va naturalmen dever completar lor
studies in Anglia self ante que ili posse comensar lor activitá
pedagogic. Ma it es plu quam probabil que in li majorité del casus on va
recurrer al solution plu simplic e anc plu efectent quel consiste in
serchar li necessi professores in Anglia self. Noi va in ti casu
assister a un invasion de anglo-saxones in omni scoles del terre. Noi ne
es chauvinistes e ne considera to quam un catastrofe, ma noi anc ne
pensa que it es un ideal solution del principie del egalitá del nationes
in cultural dominia. Quam ja dit, it ne importa ca li popul privilegiat
es li anglés o un al tri. Li situation vell esser exactmen li sam si
vice anglés, on vell electer francés, german, hispan o russ quam lingue
universal. 

 

(continuation in li proxim numeró) A. Matejka 

 

 

 

REMARCA CONCERNENT LI ARTICUL 

 

 

 

\"Li turre de Babilonia\"

 

(Cgl. 47/48 )

 

 

 

Noi ha publicat in li ultim numerós de Cosmoglotta un interessant
articul pri li libre 

 

 

 

\- 103 - 

 

 

 

de Dr. Arnold Wadler \"Der Turm zu Babel\" quel tracta li problema del
protocommunitá del lingues. 

 

 

 

Secun quant noi save, ti grav problema ancor ne ha recivet definitiv
elucidation. Li contribution de Dr. Wadler, quamcunc interessant it mey
esser, have solmen li valore de hipotese quel es rejectet del max
prominent representantes del lingue-scientie. Ti rejection advere tucha
solmen li metodes queles Dr. W. usa por ilustrar su argumentes, ma ne li
problema del monogeneses del lingues self, quel, quam ja dit, es ancor
apert e ne posse esser considerat quam soluet ni in li un sens ni in li
altri. 

 

 

 

Quam profanes, noi have null desire ni competentie, intervenir in li
discussion, ma noi considera quam un deve de objectivitá, informar nor
letores pri li real situation. 

 

 

 

Li redaction. 

 

\-\-\-\-\-\-\-\-\-\-\-\-\-\--

 

 

 

† KARL FEDERN 

 

 

 

Li sviss presse ha recentmen difuset li nova pri li morte del german
scritor Karl Federn, patre de nor coidealist Ilmari Federn. 

 

 

 

Karl Federn esset un del max prominent publicistes e autores in german
lingue del ultim decennies. Il scrit un grand númere de essayes,
novelles, biografies e romanes de queles un grand parte recivet un
particulari valor per li grand erudition del autor in historie e
literatura. Ex su principal ovres noi cita : \"Der Chevalier von
Gramont\", \"Abenteuer & Magie\" , \"Mazarin\", \"Die Flamme des
Lebens\", \"Da Neue Leben des Dante Alighieri\", \"Das Zeitalter
Dantes\", \"Richelieu\". Pluri de su novelles ha esset traductet de su
filio in Occidental e ha esset publicat in Cosmoglotta. Durant su vive,
Karl Federn vivet con su familie in pluri cités de Europa, i. a. Wien,
Lugano, Berlin e Copenhagen

 

\- 104 - 

 

 

 

e finalmen electet domicilie in London u li morte finalmen raptet le al
afection de su marita e filios. 

 

 

 

Noi partiprende li grand dolore de nor amico Imari Federn e su
familianes e expresse les ci nor profund simpatie por lor grand perde. 

 

Redaction de Cosmoglotta 

 

\-\-\-\-\-\-\-\-\-\-\-\-\-\-\-\--

 

DE AURE E  DIAMANTE. 

 

 

 

Quande ante quelc témpor, un juvelero monstrat me su labor e li
particularitás de su mestiere, yo fat un tre interessant decovrition. 

 

 

 

Noi comprendet nos extraordinarimen bon, il, parlant de su arte, yo,
parlant le del lingue international. Yo va racontar vos li motives de ti
curiosi facte. 

 

 

 

Quo fa un juvelero ? Il labora preciosi metalles e juveles. It es un
interessant fenomen psichologic que, parlant pri preciosi metalles, on
strax pensa al aure, e, parlant de juveles, on pensa a diamantes. Por me
to neplu es astonant, nam yo es acustomat a to. It es exactmen lu sam
quam si vu parla del lingue international, nal, li public di\...
Esperanto.

 

 

 

Ma yo ne vole deviar de mi tema. Yo desira racontar vos pri preciosi
metalles utilisat per li juvelero in su labor. Ili proveni de diferent
minerales queles on trova in divers locos e de queles on extracte li
metalles per un chemic processu ye alt temperatura. Li juvelero usualmen
ne posse utilisar por su labor li pur metalles. Li aure por exemple ne
es sat dur por li fabrication de ornamentes, copes, monetes, fals dentes
e simil objectes. Por ti rason it deve esser mixtet con altri metalles
quam cupre, etc. It es un ver scientie posser distincter li infinit
varietá de mixturas existent e chascun de it have su avantages e
defectes, tot secun li objecte quel on intente fabricar. E li
possibilitás de utilisation de 

 

 

 

\- 105 - 

 

 

 

ti metalles anc es presc ínlimitat. Secun li aplication de special
labor-processus on posse dar a ili arbitrari formes e aspectes. 

 

 

 

Quande on explicat me to, yo automaticmen pensat al sistemas de lingues
auxiliari (quam Volapük, Esperanto, Ido, etc). Esque to ne es li sam
cose ? Simil al minerales de preciosi metalles es omni lingues del
homanité. Ex ili on extracte per un plu minu scientic processu li
radicas por li paroles del vocabularium. Ma to ne es ancor suficent. Li
vocabularium es ligat a un gramatica inventet e con to, on va fabricar
li lingue. On posse dar a it, un arbitrari form, secun li scop quel on
perseque. Ti scope posse esser li simplicitá, li regularitá, li
\"logica\", etc. etc. Pro que li númere del formes possibil es
ínlimitat, on ja conta plu quam 600 diferent projectes de tal lingues . 

 

 

 

Mi amico parlat me ancor pri juveles. To es un altri cose. Un diamant es
li product de un long processu de cristallisation e nasce solmen sub
conditiones specialmen favorabil. Quam cristall it have un definitiv e
precis form quel on ne vell posser changear sin destructer li tot
diamant. It es tam dur que on posse cupar vitres con it e nequande va
perdir su particulari form. On deve utilisar it quam li natura ha creat
it, sin posser changear su original aspecte. Il conserva su definitiv
form in omni circumstanties, un sol possibilitá resta : On posse polir
it, e it va brilliar ancor mult plu bell. 

 

 

 

Esque it ne have li sam qualitás quam Occidental, li max natural ex li
lingues auxiliari? Occidental ne esset creat in un curt spacie de témpor
per un arbitrari resolution quam li altri projectes. It es li producte
de un long processu de cristallisation. In facte it es li pur
cristallisation del internationalitá. On ne vell posser changear su form
sin destructer 

 

 

 

\- 106 - 

 

 

 

li tot sistema. Null altri form es possibil sur li base del
international paroles in lor form 

 

original. On deve utilisar it quam it ha cristallisat se. De to proveni
su admirabil stabilitá. E it posse reflecter vor pensas in li sam
bellitá, con quel un diamant reflecte li luce. 

 

 

 

On vell posser discusser ínfinitmen pri li form quel on vole dar a un
pezze de aure. Pri li form de un diamante un discussion nequande va
esser necessi. On solmen posse polir it\... 

 

 

 

Yes! Noi vole polir Occidental ! 

 

Kurt Hamburger 

 

\-\-\-\-\-\-\-\-\-\-\-\-\--

 

 

 

SOL IN UN FARE 

 

 

 

Li amicitá del influent persones posse ducter al richess. George Mille
esset portero in Dorchester, un del max grand hoteles de New York e un
del principal clientes del Dorchester esset John Rockfeller, li nepote
del celebri milliardario. George Mille havet li chance salvar li yun
John de un accidente de automobil e, desde ti die, li salvator recivet
del salvate, chascun die un gratification de 100 dollares. 

 

 

 

Con su sparniages, George Mille decidet comprar dom de repose : \"Yo
videt passar tam mult persones avan li porta del Dorchester que nu yo ne
plu vole vider alqui\" . 

 

 

 

Por realisar ti desir, li portero ne trovat alquo plu bon quam
comprar\... un fare in li golf de San-Francisco. Mille reposa se in li
solitá e lee un sol jurnal : li Gazette del cruceat paroles\". Su
benefator John Rockfeller, por jocar un poc, inviat le quam don de
Crist-fest, un bell bicyclette ! 

 

\-\-\-\-\-\-\-\-\-\-\--

 

 

 

Un yuna intra in un farmacie e demanda li farmacist por un personal
\"personal afere\". Li farmacist veni; li yuna rubija, presenta le un
lettre e chuchota: \-- Mi sponso es medico; il

 

 

 

\- 107 - 

 

 

 

SUBVENTIONES E CONTRIBUTIONES RECIVET (31.8.43) 

 

 

 

Sr. Ed. Mayor, Fr. 1.50; J. J. Joho, Fr. 2.\--; E. Vilborg, Fr. 1.30;
Major H. Tanner, Fr. 5.\--.

 

 

 

Cordialissim mersí ad omnes ! 

 

\-\-\-\-\-\-\-\-\-\-\--

 

 

 

ha inviat me hodie un lettre quel yo ne successa deciffrar; forsan vu
posse leer it e dir me quo es in it ? 

 

 

 

\-\-\-\-\-\-\-\-\-\-\--

 

 

 

PUBLICATIONES IN PREPARATION

 

 

 

\"L\'OCCIDENTAL SANS PEINE\" :

 

 

 

Noi recivet con grandissim plesure de sr. W. Gilbert (Francia) li
manuscrite de un nov manuale de aprension in lingue francés titulat :
\"l\'Occidental sans peine\' (Occidental sin pena) basat sur li conosset
metode \"Assimil\", in plus quam 90 págines. Li unesim letion de ti
labor monstrat nos que ti manuale es redactet max habilmen e es
interessantissim. Noi espera que it va devenir un potent auxilie por li
difusion de Occidental che li francés-parlantes. 

 

 

 

VOCABULARIUM ITALIAN-OCCIDENTAL: 

 

 

 

Sr. G. Bevilacqua (Italia) informa nos que ti important ovre es ja
redactet e machin-scrit in 500 págines del formate duplic de
Cosmoglotta. Ancor un labor max util por li proxim future, e li
aprension de Occidental che li italian parlantes. 

 

 

 

Nor max calid mersí al du autores por lor pena, lor entusiasme e lor
sacrificie in favor de nor movement ! 

 

 

 

\-\-\-\-\-\-\-\--

 

 

 

CONTENE : Anglés quam lingue international ? - - Remarca concernent li
articul \"Turre de Babilonia\". - † Karl Federn. - De aure e diamante. -
Sol in un fare. - Publicationes in preparationes: L\' OCCIDENTAL SANS
PEINE, VOCABULARIUM ITALIAN-OCCIDENTAL. 

 

\-\-\-\-\-\-\-\-\-\-\-\-\-\--

 

 

 

Poligrafat per : Institute Occidental, CHAPELLE 

 

 

 

\- 108 - 

 
:::
