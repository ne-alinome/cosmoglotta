Cosmoglotta B 078 (jan 1946)
============================

\

::: {#displaycontent}
COSMOGLOTTA

OFICIAL MENSUAL ORGANE DEL OCCIDENTAL-UNION

Redaction e Administration :

INSTITUTE OCCIDENTAL, CHAPELLE (Vaud), SVISSIA

Abonnament annual: simplic Fr. 5.50, duplic: Fr. 9.50, de propaganda:
Fr. 13.50

Serie B, poligrafat. Tel. (021) 9 56 56 Januar 1946 - Nró 78 (1)

\-\-\-\-\-\-\-\-\-\-\-\--

 

LI TRINITARI CARACTERE DE NOR MOVEMENTES

 

Li vive del interlinguistic movementes contene contraditiones queles
astona cert observatores. Ma li caractere de nor movementes ne es
reductibil a un unic formul. Tri aspectes coexiste: Scientie, Comercie e
Politica.

 

Linguistic labores, construction e developation del interlingues
apartene - o vell dever apartener - a scientie.

 

Comercial usage regula li vive material de nor movementes. Lingues
materialisa se in libres e revúes queles deve vendir se por financiar
nov productiones. Homes ne accepta lu max bon si ili ne conosse it, e
propaganda custa moné.

 

Li término \"Politica\" ci significa li element homan, it inbrassa
psicologie e tucha religion. Li similitá inter gruppes politic e
interlinguistic es evident: ambi es militant organisationes, composit de
membres con lor vertús e fanatismes, luctant por successe, havent
ideologies, programmas, propaganda, revúes, congresses, combattes,
intrigas. De omni metodes, sol li armes militari es reservat al
politica, omni altres es anc aplicat de reformistic movementes cultural.

 

Li conflicte de ti tri factores explica to quo sembla confusi e
contraditori si on judica de un sol vis-punctu.

 

Scientic discussion aspira a trovar veritá. Politic propaganda e debatte
vole far triumfar un opinion. Comercial reclame prova vendir merces.

 

Un scientist expresset astonament pri li passion con quel cert
Esperantistes ataccat Occidental e pri li energie de nor defense. To
esset \"politic\" (in li sense definit) e íncomprensibil per scientic
usage. Li tenacitá de Esperantistes concernent li forme de lor lingue
surprisat le; il ne pensat pri comercialitá. In L.I. quam in scientie,
exagerat egarde

 

-1-

al comercialitá posse haver funest consequenties: prematuri
stabilisation de un lingue con su notori defectes.

 

Un coidealist remarcat: \"In nor land, legislation es strict pri
propaganda: on ne deve mentionar o criticar concurrentes.\" In comercial
propaganda, yes. Leges protecte contra critica mem merces sin valore o
vendit con usure. Expertes conosse factes pri cosmetic e medial
preparates, queles sona fantastic. Si vu mixte grasse durabil con un
parfúme e colorant material, si vu nómina it \"Delicies de Messalina\",
si vu paya un film-actoressa por permisser vos usar su fotogramma e dir
que ella debi su charme a vor preparate, e si vu vendi 50 grammes por
Fr. 50.\--, in mult landes ne existe legal possibilitá atraer atention a
vor presc fraudulent procede.

 

Comercial propaganda dunc favora un ton benevolent. Ma li L.I. ne es
purmen comercial.

 

Li comerciant desira bannir omni critica. Por li scientist critica es
essential. Un scientic teorie, observation, experiment, sistema etc. es
subject a critica, mem deve esser presentat a critica. Altrimen it es
judicat a priori quam sin valore, justificatmen. Critica inteligent es
li base del progresse. In politica, li jure criticar unaltru es li max
car privilegie de democraties.

Scientie constata factes, propaganda vole producter actiones. Scientie
vole convicter, propaganda persuader. Scientie evita emotiones,
propaganda explota les. Ili move in sferes diferent. Propaganda (quel in
parte include reclame) posse basar se sur scientic veritás, e scientic
dissertationes posse haver propagandistic valore - ma lor conexion ne es
inherent. Un argument quel es ver, ma ne impresse li publica, es
considerat quam sin valore. Comercial reclame lauda li ver o suposit
qualitás del merce; su adjectives ne besona haver relation a factes; si
ili persuade li comprator, ili es eficaci. Scientic argument es judicat
secun su veritá, secun su elucidation de un problema. Politic e
comercial argument es judicat secun lor efecte al atitude del
adressates.

 

Except industrial inventiones queles on posse aplicar sin apellar al
publica, nov idés, reformes o decision in public vive ne es evocat per
scientic activitá self, ma per su propagandistic presentation. Scientic
descritiones usualmen enoya li publica: Li man-in-li-strada abhorre
scientic términos queles il ne comprende. Li calm e reflectent erudito
abhorre li emotional e vag paroles del populari essayes. Argumentationes
dunc varia secun lor publica. Li presse demanda expression sensational e
curt;

 

-2-

essayes in jurnales es íncomplet e superficial. Complet scientic
descrition prende spacie e risca fatigar.

 

Quande scientie postula reformes in L.I., libres existent deveni
antiquat in parte. Comercial consideration contradi a retraer tal libres
ex circulation: destructer un stock es un perde; li movement besona moné
por exister: on continua vendir libres desmodat e junte forsan un folie
rectificant.

 

Scientic e comercial considerationes continuimen rivalisa in revúes;
tecnic necessitás adveni: spacie sovente obliga acurtar un articul, u
scientie demanda completitá. Li publica ne es unitari; veteran
interlinguistes ama scientic discussiones, novones desira facil
historiettes.

 

Mi articul solmen indica un problema e ilustra it con exemples e
reflectiones ancor ne ordinat. Si letores vole contribuer ulteriori
observationes al tema, cooperation vell forsan dar un image plu complet
e sistematic del trinitari caractere de nor movementes.

 

Ilmari Federn (London).

 

ORIGINAL AFORISMES

 

Un parol malin causat per minim motive posse amarisar dies e annus de
comun vive: dunc reflecte in prim, e poy parla.

 

Que posse incriminar malefatores e ne fa it, comette un crímine contra
li bon homes.

 

Li capabilitás donat del natura rendi nos plu felici quam li avantages
creat per social conditiones.

 

Quant grand mey esser li profunditá de un ovre de arte, it deveni
perceptibil solmen in li sam gradu quant es profund li contemplante. In
un flac, li max long sonde va chocar strax sur funde.

 

Noi prodiga frivolmen li témpor de nor vive, passante it in companie sin
valore.

 

A.E. Cortinas, Lugano 1946.

 

AMERICANES E LINGUE INTERNATIONAL

 

Un larg referendum organisat in li Unit States de America in fine de
1945 monstra que 19 % del Americanes es favorabil al francesi quam
lingue international apu li anglesi. 19 % es anc favorabil al hispan
lingue.  L.M.G.

 

-3-

 

UN LETTRE DE A.Z. RAMSTEDT

 

In li fine de novembre, noi recivet de sr. A.Z. Ramstedt, de
Helsingfors, un long e interessant lettre. On save que nor eminent
corespondente esset inter li unesim propagatores de Occidental durant li
epoca \"Viennesi\" (1925 til 1932). Noi extrae li sequent lineas:

 

\"Desde 1939, li postal conectiones inter Estonia e Finland ha esset
ruptet\... (Pro to, regretabilmen anc sr. Ramstedt ne posse dar nos
novas pri sr. de Wahl). In 1939 e 1940, yo esset in li finlandesi armé,
ma retornat vivid e san de nor guerre I. In li sequent guerres, yo ne ha
participat pro que yo ja preterpassat 50 annus. Durant li bombardamentes
e translogiamentes del ultim annus, yo successat salvar mi familie e mi
hom, ma regretabilmen, yo ne posse plu trovar mi long e interessant
corespondentie con de Wahl. Yo ha perdit anc mult e interessant libres e
jurnales interlinguistic. Ma to es bagatelles in comparation a to quo
nor popul e land ha perdit\...

 

\"It es grandiosi que vu, Helvetianes, ha posset continuar li edition de
Cosmoglotta durant li tot guerre. It resta a desirar que noi nu va
trovar suficent abonnatores e moné por printar it denov.

 

\"Pri li slavic influentie in Occidental, pri quel vu e sr. Bohin scri
in li ultim numeró de Cosmoglotta, yo pensa que noi posse esser
tranquil. Mem si li vocabularium de Occidental es essentialmen neolatin,
li sintaxe es slavic, e li morfologie tre simil al anglesi, ergo
germanic. Quo on posse desirar plu de un international lingue? -
Naturalmen, noi posse introducter slavic paroles tant quant ili deveni
international. Ma to es un afere del future.

 

\"De Finland, yo posse mentionar que nor coidealistes Mag. Rehn, Mag.
Falck e Dr. Enckell vive e noi va bentost reviventar nor club. Yo
regreta tre profundmen que mi bon amico e li interessant favorisator de
Occidental, professor Oiva Tuulio-Tallgren, es mort. Il esset professor
del romanic lingues in li universitá de Helsingfors. Anc Mag. Losch, li
ultim idist in Finland, es mort. Anc li Occidentalistes Tattari (un yun,
tre talentat mann finlandesi) e Haukkapuro(un old mann) es mort. Ma yo
ha ja trovat du nov adherentes in nor loc: Mag. Kainulainen, e sr.
Salmi, ambi finlandesi, quo va esser necessi por li propaganda inter
Finlandeses parlant li finlandesi lingue.\"

 

A.Z. Ramstedt, Helsinki.

 

-4-

EVOLUTION DEL HOMAN ENTE

 

Charles Henry (ex-professor del fisiologie del sensationes in Sorbonne)
pretendet que li persistentie del luminosi impressiones esset plu brevi
unquande quam ho-témpor pro que li prehistoric homes reproductet
fidelmen li movementes del quadripedes, contra que noi ne posse far it
que desde li existentie del lent cinema.

 

Goethe signala que li studie del homeric ovre monstra que li ancian
Grecos ne videt lu blu. In sam criticos de arte di que in li medievie li
color-planca del pictores ne eat ultra lu blu. Li latin autores quel
descrit li violette, indica it quam nigri. Horatius, in su odes parla
pri un pictor quel pictet violettes \"dulu ferrugine\", e li \"ferrugo\"
es un nigri color. Virgilius in su eclogas di que li violette del agres
es blanc, yelb, purpuri o nigri. \"Violette\" esset un nómine de flor, e
devenit un nómine de color solmen quande li homan ocul posset percepter
it. Li facte quel li prehistoric homes havet un predilection por lu rubi
vell posser indicar que li maximum de vision-acutitá esset in lu rubi,
vice esser in lu yelb quam actualmen.

 

(Secun un comunication de Maurice Leblanc, trad. L.M. de Guesnet,
Paris).

 

CONCURSE DE TRADUCTION (vider Cosmoglotta no. 77 (12), decembre 1945)
Traduction in Occidental.

 

Chascun mann o fémina ama de natura su propri land e es fier de it.
Omnes have un natural desire, que li propri land mey devenir li max bon
in li munde. Omnes desira dar it líber e índependent e in ameliorat
statu in li manus de su filies.

To es un san sentiment national, necessi por chascun popul. Ma li amore
a to, quo es nor propri, nequande deve ducter a que noi orgolliosimen e
in inflat propri-justicie regarda con arrogantie altri popules, e sin
suficent reflection resta cludet a lor problemas e desfacilitás, queles
noi in hasard ne ínmediatmen posse comprender.

Aprende pro to conosser tui propri land e popul! Ameliora e protecte tui
national heredage per tui propri contribution! Ma monstra in sam témpor
comprension e tolerantie vis a vis li distinctiv caractere
(particularitá) national del altres!

-5-

 

CRONICA

 

ANGLIA.

 

Nor anglesi amicos prepara un adaptation in anglesi del conosset
brochura de Dr. Haas \"Wieso ist Occidental die endgültige
Welthilfssprache?\". Li secretario del \"Britannic Occidental
Association\", sr. Divall de London, e Dr. Haas de Winterthur exchangeat
telegrammas in Occidental, quo pruva que practicmen nor lingue es
admisset sin impediment del telegrafie international quam li lingues
national. In Winterthur li textu esset dictet telefonicmen al posta, e
tamen null erra evenit exceptet in li parol \"strax\" quel esset
ortografiat con un s final! Questionat pri ti erra li telefonista
confesset que ella aprendet un vez Esperanto e credet que on devet scrir
quam in ti lingue: straks!

Noi recivet con plesura li lettre circulari del BRITANNIC OCCIDENTAL
ASSOCIATION de novembre 1945, Nr. 2. It contene un resumma del
informationes recivet e prendet ex Cosmoglotta, un important articul de
sr. Littlewood \"The Language Difficulty in an Europan Air Police\", Our
Competition e comunicationes concernent B.O.A.   P.S.

 

Ex un lettre de Anglia, adressat a sviss ductores: \"Yo saluta vor grand
eforties mantener li standarte de nor afere in conditiones max desfacil
e ínfavorabil, e vu mey esser cert ye omni possibil colaboration de nos
in Britannia in li future.\"   F. R. Pope.

 

AUSTRIA.

 

Li redaction de Cosmoglotta recivet con emotion un lettre de sr. E.
Pigal de Vienna pos 8 annus de silentie! Nor eminent coidealist standa
bon, benque il vive in un refugie pos que su dom esset destructet. Anc
sres. Janotta, Deminger, Blaschke e Stallinger dat informationes pri lor
situation, advere poc facil in Austria. Regretabilmen solmen exchanges
de postcartes e lettres es permisset e noi ne posse ancor inviar
printates.

FRANCIA.

 

Paris: Li mensual convenidas del Occidental Societé de Francia (OSF)
continua evenir in li sede. In octobre noi havet con nos un yun
Estonian, sr. Arved Lieberg. Li permanentie de API es chascun jovedí
inter 18.15 e 19.15 h., 9, Rue Clauzel, IXe.

 

In \"Ce qu\'il faut dire\" (15 novembre) tre ínpartial articul:
Esperanto posse servir pro su relativ difusion, ma Occidental es li
solution del future e su superioritá es íncontestabil.

-6-

In li Bulletin de Information de novembre del Association Tourisme et
Travail es un anuncia por cursu per corespondentie.

 

\"Occidental-Buró\" esset visitat del old amico M. Martinet, nu
interpretero che li american armé in Rouen, e de pluri persones, inter
queles idistes e esperantistes. Noi comensa incontrar quelc
\"duon-fratoj\" quel interessa se pri Occidental.

 

Sr. René Depin, ex-secretario del Franca Idista Societo, quel devenit
Occidentalist in 1932, e de quel noi esset sin novas, scrit nos de
Rennes, u il comensat propagar.

 

Noi reprendet contacte con amicos in Tchecoslovacia, Italia e
Nederland.    L.M.G.

 

Libertá, organe in Occidental del Association proletari interlinguistic,
indica in su numeró de novembre 1945 li composition del nov comité del
association, anuncia li organisation de un biblioteca circulant e exposi
li labores de IALA. Li numeró de decembre da mult interessant
informationes ex pluri landes. On posse abonnar ti revúe mimeografat
scriente a \"Association proletari interlinguistic\", 9 rue Clauzel,
Paris 9, Francia.

 

SVEDIA.

 

Li Sved Occidentalist de decembre 1945 parla pri li morte de Per
Ahlberg. Noi aconosse con emotion que ti grand interlinguist, quel in li
10 unesim annus de Occidental acrimen combattet E. de Wahl, hat, tra su
adhesion a Novial I e Novial II, evoluet til Occidental. On ha retrovat
su ultim manuscrites inter queles un grand grammatica de Occidental; e
nor confratre da un capitul de ti grammatica! Strangi arcanes del cordie
homan! Quande on relee li ancian numerós del revúe \"Mondo\" on
desfacilmen comprende qualmen ti mann tam ínamic al idés de de Wahl
celatmen in fine adheret a ili! Per Ahlberg posset dir quam Sant Paulus:
\"Tu ha victet me, Galileo!\".   R.B.

Noi constata con plesura que li quelc modificationes votat del
Interimari Academie ha esset strax aprobat e usat, por exemple: sequer
vice secuer, dunc vice do, sin parlar pri li simplification del
ortografie hodie standardisat.

 

Noi recivet de Stockholm li sequent lettre scrit in Novial Nr. 2 (1937)
quel omni nor letores va comprender sin pena. Novial de 1937 es tre
proxim a Occidental, exceptet que li passate fini per -d (vice -t), li
adverbie per -im; li sufixes -or e -ion adjunte sempre un e.

\"In Cosmoglotta B, octobre 1945, sre. R. Berge ha scripte li necrologes
de du novialistes, li creatore de Novial, profesore Otto Jespersen, e li
redactore del revue Novialiste, siniore Per Ahlberg. Pro ke sre. Berger
in sen

-7-

 

article desira \"precisiones pri li exacte date, li loc e li
circumstanties\" del morte de Jespersen, me voli dona hir li desirat
informationes, kel me ha lecte in kelki dani jurnales.

\"Durant li lasti yares de sen vive profesore Jespersen habitad li
residentie honorali Lundehave, proxim Helsongør in Dania. Por li vintre
1942/43 lo tamen haved li intentione viva in København, pro ke li
anteriori vintres in Lundhave had es tro danjerosi por lon sanese. In
decembre 1942 lo voyajad a Roskilde por festa li yule che sen filio,
lectore Frans Jespersen. Arivad in li urbe il tamen maladescad, e
inmediatim pos li Kristo-feste lo esed transportad a un hospitale in
Roskilde. Lo sufrad per prostatis. Comensalim lo esed tam febli ke li
medicos non volid risca un operatione. In januare 1943 on toman operad
lo, e li probe sucesad bonim: li vigore del malado revenid lentim. Plu
tardim li morbe riaparid, e in aprile lo mused trasufra un duesmi
operatione; anke le sucesad bonim. Tamen bronkitis con febre eventad, e
li 30. aprile 1943 profesore Jespersen morid in li presentie de sen
filio e bo-filia.

\"Du yares plu tardim, in maye 1945, morid anke redactore Per Ahlberg.
Durant li mali dies del guere nos perdad du asidui laboreros in li
servicie del bonu, du rarim honesti homes. In li mondelingual movemente
lor nomes non ve mori.\"   Valter Ahlstedt.

 

SVISSIA.

In li revúe \"Wir Jungen\" (Noi Yunes), nro. 11 de novembre 1945 aparit
un articul, in quel li autor expresset su dúbites concernent li
possibilitás de un comun lingue international. Ti articul dat a nor
colaborator Dr. Haas li ocasion responder a diversi punctus. In un prim
articul - continuationes va sequer - il demonstrat li problema in
general e comensat con li prim question del facilitá de Occidental in
comparation al lingues national e precedent projectes de interlingues.
Por posser demonstrar ti assertion per factes, li articul fini per un
textu in Occidental con indication del adresse de nor centrale.

 

Divers jurnales sviss ha raportat pri li general assemblé del Sviss
Association por Occidental. Li \"Berner Schulblatt\" (Bernesi Gazette
Scolari) p.ex. scrit: \"Circum li mundlingue. Al assemblé del Sviss
Association Por Occidental a Bienne on constatat con satisfaction, que
malgré li guerre li cooperation adminim con li svedesi amicos
mundlingual sempre posset esser mantenet, in tant que lettres e
telegrammas scrit in Occidental passat li censuras sin gena. De altri
latere it esset tamen in prim loc mersí al

-8-

possibilitás del neutral Svissia, si li stocks de studie-materiales,
bombardat a Wien e Tallinn, posset esser viceat per li edition de nov
studie-libres, de un nov lexico Occidental, aparit denov regularimen
omni mensu desde 1941. In plu, desde 1943, li Occidental-Centrale
Winterthur difuset brochuras e articules in jurnales: Occidental devenit
conosset in plu alt gradu, tal que li númere del membres augmentat
injoyabilmen, precipue ex circules, queles refusat li anteyan artificial
projectes de lingue international.

 

Pos li témpores, u li labor por li difusion de un lingue international
esset interdictet in tam mult landes pro ciec nationalisme, it esset
reservat precipue al landes neutral, Svedia e Svissia, li possibilitá
promoer li idé de un popul-ligant lingue auxiliari. Li novas arivat anc
de America desde li fine del guerre, justifica li espera, que pos ti
duesim guerre mundal li introduction del final mundlingue auxiliari va
esser realisat.\"

 

Ancor aparit raportes in: Emmentaler Nachrichten, National Zeitung
(Basel), Grenchener Tagblatt, Der Bund (Bern), Der Tössthaler
(Turbental), Anzeiger für das Tösstal (Bauma).

TCHECOSLOVACIA.

 

\"Voce de Praha\" es li titul de folies informativ de Tchecoslovacia
presentat in auxiliari lingue por relationes international Occidental.
Li motive del publication es li unesim congress mundal del studentes
\"17 novembre\", evenit in Praha 1945.

 

Ex li contenete noi signala: Studentes va combatter por intercomprension
del yun Europa. - Europa\... ad-supra. - Sub li pinacul del castell de
Praha. - Cronica.

 

U.S.A.

 

Ante quelc semanes Occidental esset mentionat sur li radio per \"Texaco
Star Reporter Box 123, Dalla Tex.\". Ti-ci programma responde a
questiones fat per li auditores, e un die dit que Esperanto es li
sistema max apt por devenir li lingue mundal auxiliari. Strax yo inviat
les quelc tractes de propaganda de Occidental (doc. 8 in anglesi e Doc.
200, Li Turre de Babel). Pos poc dies mi lettre esset leet \"sur li
aer\" e li anunciator, mult interessat, ofertat inviar vor adresse a
omnes qui postula it.

 

Gusten Jungren (San Benito, Texas)

-9-

 

ASSOCIATION POR INTERNATIONAL SERVICIE (APIS)

 

Li international corespondentie con presc omni landes ha nu redevenit
quasi normal e mult coidealistes desira denov coresponder con
coidealistes de omni landes.

 

Noi decidet reorganisar APIS (section del Occidental-Union),
organisation por international reciproc servicie in corespondentie,
exchanges comercial e scientific, viages, etc.

 

Li ancian membres de APIS (vider ADRESSARIUM 1937) va conservar lor
numeró e noi va publicar lor adresse actual con lor desires contra Fr.
1.\-- sviss o 4 respons cupones international.

 

LI nov interessates es petit demandar li carte de adhesion a Chapelle.
Omni informationes concernent APIS va esser publicat in Cosmoglotta.

 

\"SPÍRITU DE OCCIDENTAL\"

 

Mult corespondentes ha questionat nos por saver pro quo ili ne ha
recivet li fine del edition de Spíritu de Occidental. Vi informationes
pri li continuation del aparition de ti important e fundamental ovre.

 

Til ante li guerre ha aparit 4 liverationes. It ne ha esset possibil pro
li interruptet relationes international, continuar li edition durant li
guerre. Noi mult espera posser reprender ti del sequent cadernes pos
quelc mensus. Noi va informar nor letores pri li aparition de chascun
nov caderne in Cosmoglotta.

 

Li 4 unesim cadernes custat Fr. 3.\-- sviss. Pro li actual custas del
materiale de edition, chascun futur caderne va custar Fr. 1.\-- sviss
afrancat e contener quam til nu 32 págines. Nor letores queles desira
reciver les es petit strax inscrir se che Institute Occidental.

COLECTIONES DE COSMOGLOTTA DE GUERRE

 

Noi have ancor in stock un cert númere de colectiones de Cosmoglotta
multiplicat durant li guerre. Li interessates es petit strax comendar
it, nam noi ne possede tre mult exemplares. Precie del complet
colection: Fr. 10.\-- sviss. Noi posse ancor liverar li colectiones
1943, 1944 e 1945 separatmen por li precie de Fr. 2.500 sviss chascun
annu.

 

-10-

COSMOGLOTTA IN 1946

 

Pro que li líber payamentes inter presc omni landes ne es ancor possibil
e pro que li custas de printation ha ancor augmentat desde li unesim
januar 1946, noi ancor ne posse realisar nor intention editer
Cosmoglotta completmen printat (Edition A). Noi adoptet un intermediari
solution consistent in 8 numerós poligrafat e 4 numerós printat de 16
págines chascun, in litt caracteres; li printat numerós aparient in
februar, may, august e novembre. Li edition A printat quel va esser
ilustrat quam ante li guerre e con covriment portant un gravura, va
posser esser utilisat por li propaganda. Li edition B mimeografat va
publicar novas interessant specialmen por colaboratores.

 

Noi calculat li precie del divers species de abonnamentes max exactmen
por ne far perdes. Por chascun de ti abonnamentes \*li contribution al
Occidental-Union es includet\*. Tamen noi memora que por esser membre
del universal organisation, \*it es necessi plenar li carte de
adhesion\* quel on obtene a Chapelle.

 

Por recompensar nor activ propagandistes, li administration de
Cosmoglotta decidet crediter un summa de Fr. 1.\-- sviss por chascun nov
recrutat abonnate. Por permisser nos far li control, noi peti nor
propagandistes sive far mentionar lor nómine sur li cupon de payament,
sive scrir nos separatmen. Ti credite va esser comunicat a chascun in li
fine del annu.

Nu, car coidealistes, adavan por un nov e rapid developament de nor
revúe e de nor movement!

 

A nor extran abonnatores: Con ti numeró vu trova un carte de comende de
Cosmoglotta quel noi peti vos \*strax\* retromisser nos. Si vu ne ja
have li possibilitá far payamentes a Svissia, noi va debiter vor conto
che nos til quande vu va efectuar li payament.

 

A nor sviss abonnatores: Li comende de Cosmoglotta deve esser fat sur li
cupon del bulletin de payament juntet con ti numeró. Li membres del SAPO
deve adjunter Fr. 1.\-- por lor contribution 1946.

 

DONATIONES POR COSMOGLOTTA

 

Por possibilisar li edition de Cosmoglotta printat, noi va acceptar con
gratitá omni spontan subventiones de generosi donatores e noi va indicar
sub ti rubrica li summas recivet con li nómine del expeditores.
Anticipat mersí!

 

-11-

LANDAL AGENTIES DE COSMOGLOTTA

 

ANGLIA: N.H. Divall, 23 Womersley Road, LONDON, N. 8.

 

CUBA: Bonneval e Fuentes, Arguelles 204, CIENFUEGOS.

 

FRANCIA: L.M. de Guesnet, 83 Rochechouart, PARIS 9 (Pch. Paris 26437)

 

ITALIA: Dr. F. Mascanzoni, Via Calefati 27, BARI.

 

RUMANIA: Aurel Eschenasy, 35 Cal. Càlàrasi, BUCURESTI.

 

SVEDIA:  Sved Occidental Federation, Box 171, STOCKHOLM (Pch. Stockholm
70 315)

SVEDIA: Institute Occidental, CHAPELLE (Vd.), Svissia (Pch. Stockholm 74
395)

 

TCHECOSLOVACIA: Dr. K. Stastny, Dverakova 25, PRAHA XI.

 

\-\-\-\-\-\-\-\-\-\-\-\--

 

ANUNCIES

 

Italian comerciante sercha representationes por li italian region
\"Emilia\" de ferrin utensiles, etc. Ingageat cautiones. Corespondentie
in Occidental, italian, francesi, hispan. Scrir a: Giuseppe Bevilacqua,
PAVULLO (Modena), It.

 

Coidealiste Josef Svec, Skroupova 2, PRAHA XIX, Tchecoslovacia, informa
omni su amicos que pro absolut manca de líber témpor il ne posse
responder al corespondentie de qualcunc sorte.

\-\-\-\-\-\-\--

Contenete: Li trinitari caractere de nor movementes; Un lettre de A.Z.
Ramstedt; Original Aforismes; Evolution del homan ente; Concurse de
Traduction; Cronica; APIS; \"Spíritu de Occidental\"; Cosmoglotta in
1946, Diverses.

\-\-\-\-\-\-\--

 

ABONNAMENT A COSMOGLOTTA (includet contribution O.U.): Fr. 5.50
(simplic: 1 ex.) Fr. 9.50 (duplic: 3 ex.), Fr. 13.50 (abonnament de
propaganda: 5 ex.) Fr. 1.\-- sviss - Fr. 28.\-- francesi \-- 0.25 dollar
= 0 s. 8 d. = 1 sved Kr.

\-\-\-\-\-\-\-\-\--

 

Chef redactor: Ric Berger, MORGES (Svissia). - Redaction e
administration: Institute Occidental, Chapelle (Vd.), Svissia. Tel.
(021) 9\'56\'56. - Editor responsabil: Fred Lagnel, Chapelle (Vd.). -
Cosmoglotta B es poligrafat del Institute Occidental.

 

-12-

 
:::
