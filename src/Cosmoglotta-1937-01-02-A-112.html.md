Cosmoglotta A 112 (jan-feb 1937)
================================

\

::: {#displaycontent}
COSMOGLOTTA, jan.-febr. 1937. (Annu XVI.) No 1 (112) 

 

Numeró special dedicat al linguistes

 

Contene : †Dr Kemp. - Li criteria de IALA. --- Tabelle comparativ. - Li
derivation in li lingue international. --- Occidental-Union. ---
Association por international servicie. --- Cronica. 

 

Dr. Charles Kemp in memoriam 

 

Denove noi ha perdit un de nor valorosi coidealistes e colaboratores,
quel just nu esset proposit quam membre por nor academie. 

 

Dr. Ch. Kemp, medico in Morriston-Swansea (Anglia) ha morit li 10
octobre per un acut access del cordie in li etá de 68 annus. 

 

Dr. Kemp esset li autor del grand lexico Anglés-Occidental quel il ha
ductet til li parol « pretend ». Il laborat in strett juntion con li
autor de Occidental e monstrat un extraordinari talente e erudition in
ti branche, auxiliat per bon mastrisation anc del lingue german, per quo
il posset [bon usar li German-Occidental lexico de J. Gär. Su subit
morte interrupte li unitá e homogenitá del lexico, quel nu va dever
esser continuat per un altri coidealist. Noi tamen posse esperar trovar
inter nor coidealistes digni successores, queles posse sequer li linea
del unesim autor e finir su ovre. ]{style="font-size:13px;"}

 

Dr. Kemp, nascet in Scotia, ha studiat in King\'s College, Aberdeen, e
Marschal College e completat su academic studies per un special curs in
Vienna pri maladies de ocules, nase e oreles. 

 

1900, il comensat su medical practica in Morriston. I esset medical
oficiario del Suwansea Public Assistance e in li ultim annu honorari
medico del Swansea Caledonian Society.

 

Li grand estima e amore quel li population sentit vers Dr. Kemp esset
visibil in li grand númer de signes de simpatie che su interrament.
Specialmen li povri parte del inhabitantes hat recivet mult auxilie e
consolation del nobil filantrop. 

 

Ancor li ultim die de su vive, ne volet mancar visitar quelc patientes.
Un hor ante Su morte, il fat ancor dispositiones pri su documentes pri
Occidental. 

Requiescat in pace.   E. de Wahl.

\-\--

 

LI „CRITERIA" DE IALA 

 

Interessante me pri li progresses del L.I. yo havet ocasion examinar li
edition de IALA « Some criteria for an I.L., concerning which there is
general agreement among the linguists consulted ». 

 

On save que li preparatores del resolutiones, i.e. li stab de IALA 

consiste principalmen ex esperantistes sub duction de prof. Collinson,
quel es conosset al letores de « Cosmoglotta » pro su articul « Some
weak points of Occidental ». Nu li « criteria », presentat a un circul
de linguistes, es talmen formulat que del existent I.L. max bon responde
a ili Esperanto. Ma on posse dir que ancor plu bon responde les li nu
mort Volapük. 

 

In summa es enunciat 22 criteria. 

 

-1-

 

 

Noi ci va prender sub li lupe quelc de ili, traductente del anglés a
Occidental. 

 

§ 1. Li radical elementes del vocabularium deve esser a posteriori. 

§ 2. Li structural formes mey esser a priori. 

 

Do li L.I. mey renunciar pri li prefixes e suffixes ja existent
in [international paroles ! Sammen li finales del declination e
conjugation ]{style="font-size:13px;"}

posse esser inventet ! 

 

On questiona se, pro quo ti eminentmen international structural
elementes mey esser eliminat? Nu, proque talmen it es in Volapük e
Esperanto ! 

 

§ 4. Estetic factores ne have primari importantie, proque « gustes
difere e de gustibus non es disputandum ».

 

It es conosset cose, que li max apt form de alcun utensil, aparate,
instrumente, organ es sempre ti, quel anc max coresponde al estetic
postulationes. Ples comparar li unesim vapornaves e automobiles con li
hodiales, adaptat al modem postulationes ! Ili ne solmen es plu practic,
ma anc plu estetic. Li esthetic simplicitá es quasi li instinctiv
criterium del aptitá. Ti paragraf es do un pregarda contra critica del
Espistic desgustitás. 

 

 

§ 11. Li structura deve esser logical, regulari e ne depedent de
caracteristic particularitás de etnic lingues. 

 

Un tal absolutmen abstract purmen mecanic lingue es ínpossibil, proque
ne existe mult completmen general e commun qualitás por omni lingues del
terra, li division in substantives e verbes manca in cert lingues. Inter
li I.L.-es, mem li max mecanic tal « Ro » es ancor tipic europan, si ne
anglés in su structura. It es vermen strangi, que li scientistes, queles
ha approbat li teses de IALA, sembla ne har remarcat ti íncongruentie. 

 

Specialmen caracteristic es li § 12, quel noi cita completmen : 

 

§ 12. « Adaptante li ortografie del international radicas al
I.L.-alfabmet, si ta ocase conflict inter li postulationes de
pronunciation e ortografie, 

tande li postulationes del pronunciation quam general regul, deve
prevaler : [e si existe diferentie de pronunciation in different
lingues, li pronunciation, quel es commun al plu grand númer de lingues,
o quel es trovat in li max vastmen usat lingue o lingues, deve prevaler.
Por exemple, ]{style="font-size:13px;"}

suposit que es adoptet li principie del ínvariabilitá del
corespondentie [inter son e simbol, si li son K quam in «kite» es
expresset per li lítter K, ]{style="font-size:13px;"}[e li son Oo quam
in « moon » per lítter U, e si li paroles « scola,
école,  ]{style="font-size:13px;"}[school, Schule » es prendet quam base
por li idé « scol », tande li resultant I.L. form por li idé va esser «
skol » o « skul » e ne « scol » o « scul ».]{style="font-size:13px;"}

 

secun IALA on deve adaptar li ortografie del international radicas al
teoric ortografie del I.L., electet per IALA ! Til nu noi pensat, que on
deve quant possibil conservar li international grafisme del radicas e
paroles, proque un international comun

 

-2- 

 

 

 

pronunciation ne existe ! do on ne posse adaptar li scrition a it. Adplu
si on va adopter li pronunciation del lingue max vastmen usat, on va
dever adopter ti del chinés ! o almen anglés por europan radicas, i. e.
li max absurd pronunciation ! si li lingue anglés self vell perducter
che se un tal ortografic reforma e scrir \"foneticmen\", tande in li sam
moment it vell perdir su hodial mundan importantie e devenir
íncomprensibil li majorité del non-angleses, queles hodie comprende
anglés suficent facilmen. 

 

It es anc visibil per li fin del §, que it torna se directmen contra
Occidental. Ma solmen per renunciation a ti aprioric principie,
unesimmen proclamat per Volapük, Occidental ha atinget li juntion de
naturalitá con regularitá de derivation. On posse variar li latin
proverbie « principiis obsta » in modern maniere \"oposi te a aprioric
principies\". Solmen li scrition ancor conserva in cert dimension li
internationalitá, li fonetisme del lingues es quasi absolut divergent !
Si on vole haver un lingue \"international\" e \"comun\" e ne un
\"externational\" e \"foren a omnes\" on deve basar se sur to, quo ja es
comun, e to es solmen li image scritiv. 

 

Li consequentie de ti §12 es li §14 : Li ortografie deve esser simplic,
clar e fonetic I 

 

Un fonetic orthographie por un lingue, quel ancor ne es parlat, do ne
have ancor un fonetisme ! 

 

§15. A latin prototipes deve esser dat preferentie súper lor neolatin
descendentes.

 

Do disjejunium por diné, computum por conto, conopium por canapé,
consobrina por cusina, consuetumen por costume, crypta por grotte,
damnaticum por damage, carricare por charjar, deexpactiar vice depechar,
extendardum por standarte, etc. ! 

 

§18. Si alcun parol-formes es egalmen apt por claritá, li plu simplic,
quam regul, deve esser regardat quam preferibil. 

 

Just ti regul ducte a mutilation de conosset international formes, quam
on posse vider de mult Espo-formes: esprim (apu expression, expressiv,
etc.), coro (cordial), infan (infantil), konduk (konductor), konstru
(construction, -iv), pied (pedal, pedicure), polus (polari), rad
(rotation), sang (sanguin), etc. 

 

§ 21. \"Li principie de \"un parol por un sense, e un sense por un
parol\" deve esser sequet in li max complet extension practicabil.\" 

 

Li aplication de ti principie vell postular milliardes e billiones de
separat paroles, e nequi vell posser apprender ti lingue durant su tot
vive. 

 

It es absolut íncomprensibil, qualmen un comité de Linguistes ha posset
signar ti criteria. On posse solmen admirar li diplomatic habilitá de
IALA. Vermen un mastre-ovre de hipnotic suggestion. 

Julian Prorok. 

 

-3- 

 

 

TABELLE COMPARATIV

 

Esperanto == Ido == Occidental

 

PREFIXES

 

bo- Ex.: bo-patrino == bo- Ex.: bo-matro == bel- Ex.: bel-matre

ge- ge-fratoj == ge- ge-frati == (supresset)

mal- mal-esperi == des- des-esperar == des-, ín- des-esperar, ín-fidel

re- re-diri == ri- ri-dicar == re- re-dir

dis- dis-semi == dis- dis-semar == dis- dis-semar

ek- ek-dormi == -esk dorm-eskar == (supresset) in-dormir se

 

 

SUFIXES

 

-a naci-a == -ala, -a nacion-ala == -al, -ic nation-al, hero-ic

-acho (?) popol-acho == -acho popul-acho \-- -ach popul-ach

-ado dansado == -ado dans-ado == -da dansa-da

-ajho lan-ajho == -ajo == -age lan-age

-ano Pariz-ano == -ano Pariz-ano \-- -an Paris-an

-aro hom-aro == -aro hom-aro \-- ité, -arium socie-té, herb-arium

-ebla vid-ebla == -ebla vid-ebla == -(i)bil vis-ibil

-ec-o ver-eco == -eso ver-eso == -itá ver-itá

-eca spong-eca == -atra sponj-atra == -atri spongi-atri

-edo man-edo == -edo manu-edo == ade manu-ade

-ega fort-ega == -ega fort-ega == -issim fort-issim

-ejo dorm-ejo == -eyo dorm-eyo \-- (-or)+ia dormi-t-or-ia

-ema viv-ema == -ema viv-ema == -aci viv-aci

\-- == -enda divid-enda == -nd divide-nd

-ero sabl-ero == \-- (sabl-un) == -

-estro polic-estro == -estro polic-estro == (chef) policie-chef

-eto chambr-eto == -eto chambr-eto == -ette chambr-ette

-ido sem-ido == -ido sem-ido == -ite sem-ite

\- == -ifar cintil-ifar == - scintill-ar

-igi naci-igi == -igar nacion-igar == (-isar) national-isar

\- == -iko pulmon-iko) == (-itis)

-ighi rugh-ighi == -eskar red-eskar == - rub-ijar

-ilo bros-ilo == -ilo bros-ilo == - (brosse)

-ino fil-ino == -ino fili-ino == -a fili-a

-inda am-inda == -inda am-inda == -(i)bil ama-bil

-ingo kandel-ingo == -iero kandel-iero == -iero candel-iero

\- == -ismo social-ismo == -ism social-ism

-isto social-isto == -isto social-ist == -ist social-ist

\- == -iva ag-iva == -iv act-iv

\- == -izar argent-izar == -isar (con altri sense)

\- == -oza audac-oza == -os audaci-os

\- == -ulo kat-ulo == -o cat-o

\- == -uro grab-uro == -ura grav-ura

-ujo Ital-ujo, pom-ujo == -io, ia Ital-ia, -iero pom-iero == -ia, -iera
Ital-ia, min-iera, -iero, -iere pom-iere, incr-iere

-ulo grand-ulo == -o grando == (-o) grando

 

 

 

SUFIXES NUMERAL

 

-a du-a, -on du-ona == -esma du-esma, -imo du-imo == -esim du-esim
(demí)

-obla tri-obla == -opla tri-opla == -plic tri-plic

 

-4-

 

 

 

LI DERIVATION IN LI LINGUE INTERNATIONAL

 

Quande on parla a neutral persones pri li necessitá de un international
lingue, generalmen ili responde que existe pluri projectes, que on ne
save quel es max bon, e deve esser studiat ; do ili conclude que
interlinguistes deve comensar per concordar por propagar solmen un
lingue. 

 

Li objection es comprensibil. E de ti opinion del neutres nasce li
desir, che li interlinguistes, provar converter lor demí-fratres por
talmen obtener ti unitá de opiniones 

quel es capabil promoer rapidmen li afere del lingue auxiliari. Pro to
li partisanes de un del du sol lingues practicat til 1922 (Esperanto e
Ido) pluri vezes tornat se directmen al altri camp por demonstrar li
avantages de lor sistema. 

 

Li ultim tentative esset fat de Sr. Heinz Jacob, idist, quel publicat
ante poc témpor du brochuras in Espo por explicar al li superioritá de
Ido, con un vocabularium Espo-Ido.

 

(Ja ante 15 annus sub-signate hat composit un tal vocabularium quel
esset machin-tipat e submisset a pluri amicos ma nequande printat.) 

 

Sr. Jacob mey pardonar nos : studiante su Internacia Lernolibro por
Esperantistoj, in quel il critica li grammatica e li vocabularium de
Espo, noi pensat ínvoluntarimen al famos expression francés : \"C\'est
l\'hôpital qui se fiche de l\'infirmerie\".

 

It es evident que Espo es plen de ínutil desfacilitás, de forma
artificial e obsolet, ma li remedie quel Sr. Jacob proposi, it es Ido,
es sovente plu mal quam li male self. Si on posse reprochar a Esperanto
esser paralisat de su Fundamento quel impedi omni progress, omni
amelioration, on posse reprochar a Ido esser ciec pri su propri
íncapabilitás. Talmen li discussiones inter ambi deveni quasi inter un
cieco e un paralitico. 

 

Pos har examinat ambi solutiones Espo e Ido, noi posse solmen concluder
: ni li un, ni li altri. Li sequent studie va monstrar un poc pro quo
noi refusa sequer ni Zamenhof ni Couturat. 

 

E pro que li problema es tro vast por esser tractat in un articul, noi
va restricter nor studie al comparation del derivates, Talmen ti exámine
va esser util al linguistes de IALA quel just decidet examinar ti
important question del derivation, secun li desir expresset in li ultim
reunion in Kobenhavn (vide \"Cosmoglotta\" de novembre-decembre 1936).

 

In comensa, Sr. Jacob apoya se tre habilmen sur Zamenhof por presentar
Ido al Espistes ; il fa memorar que li plupart del reformes introductet
de Ido esset ja proposit de Zamenhof self in 1894, in li famos votation
quel ha stabilisat definitivmen Esperanto.

 

Secun li libre de Couturat Les nouvelles langues internationales aparit
in 1907, li reform de Esperanto proposit de Zamenhof in 1894 esset in
facte refusat de 144 voces conservativ contra 95 partisanes del
reformes. Solmen du votat por un nov base tot modern ; un de ti du esset
E. de Wahl. Inter li votantes oposit a omni amelioration esset\... L. de
Beaufront, quel poy tant criticat li conservatisme de Zamenhof! Do li
Idistes mal inspirat parlar pri ti afere al Espistes, nam lor grand chef
de Beaufront esset precismen un del responsabiles del petrification de
Esperanto ! Un sol mann posse hodie revendicar li merite del
clarvidentie : it es Wahl. 

 

U Ido es plu bon.

 

Examinante attentivmen li paroles de ti Vortaro Espo-ldo, on deve
confesser que li selection del idistic radicas representa generalmen un
grand progress, nam ili es plu proxim al internationalitá e da plu bon
derivates. 

 

Por exemple al Espo arbo, infero, krepusko, nacio, revolucio, sekso,
sensacio, signifi, edifi, etc., Ido substitue arboro, inferno,
krepuskulo, naciono, revolutiono, sexuo, sensaciono, signifikar,
edifikar, de queles on deriva arborikulturo (arborikultivo), infernala,
krepuskula, nacionala, revolu-cion-ala, sexu-ala, sensacion-ala,
signifiko, edifiko, etc. 

 

Principalmen li paroles composit in Espo con li prefixe mal--- es
felicimen de nov radicas international. Tal composites quam (Ido :
tenebro)

 

-5- 

 

 

 

mal-fermi (apertar), mal-dormi (vigilar), mal-laksi (konstipar),
mal-suksesego (dizastro), mal-supren-jeti (precipitar) es quasi rébuses
pro que on deve reflecter un moment ante comprender lor ver
signification.

 

Pri un sol parol Ido ne sembla esser rect : Ieda. Espo mal-bela aspecte
drolli, ma leda es regretabilmen misguidant nam it es li nómine de un
mitologic fémina reputat pro su bellitá : Leda. Ta li parol max mal es
certmen des-bell. 

 

Un altri serie ha esset felicimen reformat de Ido, it es li paroles
finient per -eno in Espo, tendeno, abomeno, abdomeno, etc., deveni in
Ido tendino, abomino, abdomino, etc., pro li derivates international
tendin-osi, abomin-ation, etc. Li reform bon, ma on questiona se pro quo
Ido ha obliviat pluri corectiones del sam list e scri ancor exameno
quande li international derivate es examinator, examination. 

 

Li nov sufixes de Ido. 

 

In Espo, scrit Couturat, manca li max util, max international, max
vulgari sufixes quam -al, -iv, -oz. Lor introduction in Ido esset vermen
justificat, tam plu que Espo possede sovente du radicas sin grammatical
conexion, quam universala apu universo  kriminala apu krimo. Ido posset
do regularisar les per un sol radica : univers-o, univers-ala, krimino,
krimin-ala. 

 

On posse tamen reprochar al sufixe -ala esser tro pesant ; to veni del
obligatori finale -a, quel on posse tre bon dispensar. Ad-plu, adjetives
quam animal-ala, metal-ala, es apen suportabil. Tande it es bon haver,
quam Occidental, un duesim sufixe tre proxim in signification, e dir
animal-ic, metall-ic. 

 

Pri -iv, it deve esser adoptet, ma solmen con li regul de Wahl, nam
paroles Ido quam nutr-iva. adher-iva, dekor-iva, etc., es repugnant. (In
Occ. nutri-t-iv, adhes-iv, decora-t-iv.) 

 

U Espo es plu bon. 

 

Tamen in mult casus Ido ha correctet falsmen Espo. Compara ! 

 

Espo : spiritualismo, arda, armi, atenti, animo

Ido: spirit-al-ismo, ardoranta, arm-izar, atencar, anmo

 

It es evident que li internationalitá postula un radica spiritu e ne
spirit. Anc por formar ardent on deve selecter quam verbe arder e ne
ardorar. E por retrovar ardore it sufice adopter sufixe -ore, per quel
es anc regularisat am-ar, am-ore, tim-er, tim-ore, etc. Armizar fa
ínpossibil li international derivation arm-ar, arm-ament, des-arm-ament,
etc. - Si on prende atencar con c, qualmen formar atent-iv, atent-ivmen?
- Ido deformat anim a anmo por evitar que li adjective anim-ala collide
con li ente, ma ti colision posse esser evitat mersí al duesim suffixe
-ic, do anim-ic. Anim es índispensabil por formar li derivates anim-ar
(quel es orfan in Ido) anim-atim, e un-anim (duesim orfan in Ido !) 

 

U Espo e Ido es ambi fals. 

 

Espo : virg-ul-ino, vir-ino, vir-seksa

Ido: virgino, dam-o, masculin-a

 

Li composites Espo ne es defensibil ma li finale idic -o aplicat a
feminin entes e li finale -a a masculines es chocant. 

 

In li plupart del casus, ambi lingues es fals ; ni li un, ni altre
presenta li bon solution, pro lor sistema artificial de derivation. Por
exemple Espo aer-umi es viceat de Ido aer-iz-ar ; ambi sufixes es ínutil
e impedi formar regularimen aer-ar, aer-a-tion. 

 

A Espo ali-figuri, Ido substitute tra-figur-ig-ar, ma per ili es
impossibil retrovar li international derivate trans-figur-ation ! 

 

 

A Espo sviti, Ido substitue sudor-ifar, ma li radica es in realitá sud-
quel sol permisse derivar sud-ation, ex-sud-ation; sud-ore es derivat
per li suffix -ore. Plu tard, Ido devent vicear el-sviti un nov radica :
exudar (pro quo ne exudor-if-ar?) quel in realitá deve esser scrit
ex-suda-r, por dar regularimen ex-suda-tion. Un vez

 

-6- 

 

 

 

ad-plu, on vide li sam fenomen : pro ne har serchat li ver radica, Ido,
quam Espo, es obligat plu tard accepter quam nov radica un international
derivate quel ne posse esser derivat regularimen del unesim parol. 

 

A Espo turo, Ido substitue turmo quel es solmen german, vice li
international turre ; Ido ne posset accepter ti parol pro que turo es ja
ocupat. Ma si on utilisa li duplic consonantes, on posse haver tur e
turre. 

 

Espo proksim-igi es in Ido aproximar, quel es just, ma ne posse esser
derivat de proxim ! Espo en-karn-igi chocant ma almen it format
regularimen. In contrari Ido inkarnacar es plu natural ma irregulari apu
karn. It facil trovar li just combination per li regules de Occ. : carn,
in-carn-ar, in-carn-ation. Ma por to, on deve inviar al diábol -igi, e
-acar queles es ínutil e ínfelici inventiones. 

 

A Espo el-paroli, Ido substitue pronuncar, ma li parol international
pronunci-ation monstra que li verb deve esser almen\'\' pronunciar\'\'.
Sam observation por renuncar. In Ido on evitat ti forma pro li duplic -i
del plurale : pronuncii. 

 

Mem ta u Espo e Ido concorda, sovente li selection es mal. Por exemple
Espo pluv-i, Ido pluv-ar, impedi derivar pluvi-os, e pro ti erra Ido
adopte poy quam nov radicas pluvial-o, pluviometro ! Altri exemples :
glavo existe in ambi lingues ta u Occ. prefere gladie. Ma plu tard Ido
adopte gladiatoro, parol derivat regularimen in Occ. secun li regul de
Wahl : gladie, gladi-ar, gladi-ator. 

 

Li sufixe -ion. 

 

On save que. concernent li deverbal nómines de action, li lingues es
remarcabilmen concordant : li sufixe de action es presc sempre -ion,
adjuntet al verbal radica pos li consonante eufonic -t. Ex. : decora-r,
decora-t-ion ; audi-r, audi-t-ion. Nu, it es amusant vider Espo e Ido
provar conformar se al internationalitá e chascun vez mis-successar pro
li absentie del sufixe -ion. Un vez Espo departe del natural nómine per
un finale -acio, durant que Ido prefere basar se sur li verb. 

 

Espo : institucio, interpelacio, konjugacio, reformacio, spekulacio.

Ido : instituco, interpelo, konverso, konjugo, reformo, spekulo. 

 

Ma in altri casus, li positiones es invers. Ido adopte li nómine quam
radica e deriva de it li verb. 

 

Espo : kolizii, koluzii, komunio, kondicho, generacio, instrukcio. 

Ido : kolizionar, koluzionar, komuniono, kondiciono, generaciono,
instruciono. 

 

Couturat motivat ti reform per li necessitá obtener derivates plu
natural (ex. kondicion-al), e por evitar li accentu sur li -i-, e anc
por evitar li finale -ii in li plurale. Li du ultim rasones vale necos
con li bon accentuation e li plurale per -s. Li unesim argument es sol
bon, ma on deve aplicar it a omni casus e ne solmen a alcunes. Por
exemple, pro quo Ido di ecepto, edukado, quande li adjectives natural es
exception-al, education-al? 

 

Ad-plu, un radica con -ion in li supra exemples sovente es fals, quo
monstra altri natural derivates : instruct-iv, instruct-or, collus-iv,
comuniant. Sol Occ. per su radicas obtene regularimen omni international
derivates : 

 

Ex. : gener-ar, gener-a-t-or, genera-t-ion, genera-t-iv. 

 

Per ti derivation on ne plu trova se avan un dilemma : o esser regulari
con ínnatural derivation, o natural con irregulari derivation. Li
regules de Occidental solue completmen li question e inregistra milles e
milles de paroles sin alcun hesitation. 

 

Mutation de t, d, g, a s. 

 

In su critica de Espo, de Beaufront sempre emfasat li stupiditá del
parol mal-fermi quel il viceat in Ido per klozar. Ma anc klozar ne es li
rect radicale ; li pruva que Ido adoptet plu tard konkluzar (con u) poy
exkluzar e inkluzar : do 4 radicas. Vide nu li simplicitá de Occ:
departente del verb clud-er, it forma per li regul de Wahl (mutation de
d a s) clu-sion, con-clud-er, con-clus-ion, ex-clud-er, ex-clus-ion,
ex-clus-iv, ex-clus-iv-itá, in-clud-er, in-clus-ion, in-clus-iv.

 

-7-

 

 

Ido adopte anc cedar, poy koncesar, e koncesionar, 3 radicas vice un
sol! Vide Occidental: ced-er, cess-ion, con-ced-er, con-cess-ion,
con-cess-ion-ar.

 

A Espo persvadi, Ido oposi persuadar, form plu modern ma quel ne posse
geniter li paroles persuasion, persuasiv, sin li regul de Wahl.

 

Ido changea anc erozii a erodar, erupcii a eruptar, ma almen Espo forma
erozio, erupcio, durant que li nómines in Ido es erodo, erupto!

 

In un brochura pri interlinguistica, de Beaufront scrit unquande: \"It
es un erra de Espo prender streci por li francés verbe tendre, por li
idé de tension, nam tensar de Ido per ni substantiv tenso atinge omni
neo-latines e anc li angleses! \...\"

 

Li argument sembla just in prim vise. In realitá it monstra li
íncapacitá de ambi, Ido e Espo, obtener li internationalitá per lor mal
derivation. Ne tens es li ver radica pro que it existe li international
paroles tendence, tendencieux (in Ido tendenc-o) e anc pretender (Ido
pretendar). Do on deve departer de tend e ci Occ. monstra un admirabil
unitá: mersí al regul de Wahl (mutation de d a s) omni international
paroles es format in maniere surprisant: tend-er, pre-tend-er,
ex-tend-er, tend-ent, tend-ent-ie, ten-ent-i-os, tens-or, ex-tens-or,
ex-tens-iv, ex-tens-ion, pre-tens-ion. To veni tot naturalmen, e on
comprende que ni streci, ni tensar, solue li question, nam ili obliga
adopter orfan derivates quam tendenc-o.

 

Li finale -aco.

 

Ci noi tucha un del max ínfelici innovationes de Ido. Por aproximar ti
lingue max possibil al international finale -ion, sin abandonar li
artificial base heredat de Espo, Couturat imaginat alongar li mult
radicas con li caude -aco, per quel il volet imitar li natural finale
-ation. Zamenhof hat monstrat li via per su kurac-i, kurac-isto, ma
Couturat extendet li truc til desbellisar li lingue.

 

Espo \-- Ido: Remarcas

 

rotaci-i \-- rotac-ar: deve esser derivat de rot, de u rot-ation,
rot-atori.

fermenti \-- fermentac-ar: e ferment-abil? e ferment-ant?

peri \-- mediac-ar: li radica es medie, de u medi-ator, inter-medi-air.

perforti \-- violac-ar: qualmen formar viola-tor, in-viola-bil,
inviola-bil-itá?

planti \-- plantac-ar: e plenta-tor, planta-t-ion? Ergo: planta-r.

postlasi \-- legacar: e legator? Ergo: legar.

profani \-- profanac-ar: e profana-tor, profana-tion? Ergo: profana-r.

scipovi \-- dominacar: e domina-t-or, dominia? Ergo: domina-r.

seks-kun-igo \-- kopulaco: e copula-tiv, coupla-tion? Ergo: copula-r.

surfluigi \-- irigac-ar: e iriga-t-or, iriga-bil? Ergo: iriga-r.

avi-ado \-- aviac-ado: e avia-t-or, avia-tion? Ergo: avia-r.

donaci \-- donac-ar: e dona-t-ion, dona-t-or? Ergo: dona-r.

 

Ido adopte dominacar e poy dominanto. Pro quo ne un sol radica: domina-r
e domina-nte? It anc accepte privacar sin pensar a priva-tiv quel do
postula li verbe priva-r, de u priva-tion, priva-tiv.

 

In practica, si ti formes fermentaco, profanaco, es tolerabil in li
nómines, ili deveni risibil in li conjugation: me profanacas, ol
fermentacis! (In Occ.: yo profana, it fermentit).

 

Sovente li Espo-Idistes reprocha a Occ. su tri finales verbal -ar, -ir,
-er, queles ili nómina: conjugationes, quo es fals. It existe un sol
conjugation -r, li a e i apartene al radica.

 

It es interessant constatar que Couturat havet conscientie del necessitá
de ti finale -ir, ma il imaginat intercalar it inter li radica e li
finale -ar, sub li forme -is. Talmen on have:

 

Espo: pun-i, dividi, garni, konsumigi, provizi.

Ido: punis-ar, repartis-ar, garnis-ar, deperis-ar, furnis-ar.

 

Realmen, on ne posse dir punar, garnar, etc.! Ma, si on examina li
derivates puni-t-iv, puni-t-ion, reparti-t-ion, garni-t-ura (quel Ido
adopte quam nov radica!), furni-t-ura, on comprende que ne -is- apartene
al radica, ma solmen -i.

 

-8-

 

 

E tande noi posse metter in ti verbes finient per -ir anc mult altres
quam posi-r, do posi-t-ion, proposi-r (Espo: proponi - Ido: propozar),
de u on deriva proposi-t-ion, etc.

 

Anc Espo vom-i e Ido vom-ar, scrit vom-ir, da regularimen vomi-t-ive,
international parol quel Espo traducte per vom-ig-ilo e Ido per
vom-ig-ivo. ambi monstrus ! 

 

A Espo prezenti, Ido substitue prizentar por evitar li coincidentie con
pre-sentar, ma pro que ambi lingues have sentimenta(la) li coherentie es
completmen destructet. Si on admisse li verbal finale -ir e -i on di
senti-r, on obtene un familie tot regulari senti-r, senti-ment,
pre-senti-r, pre-senti-ment, senti-ment-al, senti-ment-al-ism, e de un
altri parte : present, present-ar, present-ation, representant,
representabil, representativ. On ne plu besona mutilar conosset paroles
quande on seque li natural derivation. 

 

Li finale -ma.

 

Couturat viceat Espo dramo, dogmo, enigmo, etc., per dramato, dogmato,
enigmalo, por posser derivar li adjectives dramat-ala, dogmat-ala, etc.,
plu natural quam dram-ala, dogm-ala, etc. 

 

Ma si on consulta li international vocabularium, on constata que grec
paroles finient per -ma da sempre adjectives per -atic, por exemple : 

 

Dramatic, dogmatic, enigmatic. problematic, emblematic, astmatic,
prismatic, sistematic, flegmatic. 

 

Ti derivates es tant international que seriosmen on ne posse mutilar les
con un finale -ala. It es facil formar li adjectives regularimen si on
adopte in li radicas li original finale -ma (do : dogma, enigma, etc.)
nam per medie del -t- eufonic, on forma dogma-t-ic, enigma-t-ic, etc. E
to es plu facil a memorar quam li cáos de Ido, in quel on adopte
arbitrarimen un vez -mo, un vez -mato (Ex.: temato. prismo, enigmato.
flegmo, etc.) Ad plu to permisse regularisar li orfan parol de Ido
dogmatiko quel posse esser derivat per li suffixe -ica : dogma,
dogma-t-ica. 

 

Li sufixe -or. 

 

Compara : Espo : kuratoro, redaktoro, revizoro, inspektoro.

Ido : kuratisto, redakt-isto, reviz-isto, inspekt-isto. 

 

Li paroles Espo es international ma isolat in li sistema, it es : ne
derivat del radica redact-i, vid-i, inspekt-i. Li paroles Ido in
contrari es derivat regularimen ma ínnatural pro li mal selection del
sufixe. Ci on deve adopter li international suffixe -or, e adopter it
con li -t- intercalat, secun li regul de Wahl, altrimen on vell haver
administr-oro, observ-oro. etc ! 

 

Ti sufixe significa in li international vocabularium ne solmen li actent
person, ma anc un instrument. Su admission vell un masse de derivates in
Espo e in Ido. Exemples : De seka, Espo deriva sek-ig-ilo, Ido declara
ti radica mal selectet e changea it a sika, ma poy it es íncapabil
derivar de ti radica li parol desikatoro quel it admisse quam nov radica
! It es facil derivar sic, sicc-ar, ex-sicc-ar, ex-sicc-ator. 

 

A Espo reson-tabulo, Ido substitue manipulatoro ma sin posser derivar it
de mani-pular ! --- A Espo pusilo, Ido substitue propuls-ilo, ma per ver
sufixe -or, on posse derivar de puls-er ; pro-puls-er, pro-puls-or,
pro-puls-ion. --- E to ne es omnicos. 

 

Espo : labor-ejo, observ-ejo. Ido: laboratorio, observatorio.

 

Ci Espo es regulari, Ido irregulari. Per regul de Wahl e li sufixes -or
+ -ia on obtene li formation impeccabilmen just : 

 

Labor-ar, labora-t-or, labora-t-or-ia. - Observa-r. observa-t-or,
observa-t-or-ia. 

 

Anc altri duplic radicas in Ido es regularisat mersí a ti suffixe -or.
Ex.: protektar e protektorato. In Occ. protect-er, protect-or,
protect-or-atu. 

 

On trova ancor in Ido : imper-ar, imperativo, imperator-o, 3 radicas
quande on posse derivar per li sufixd; -or e -iv adjuntet secun li regul
de Wahl : impera-r, impera-t-or, impera-t-iv. On trova ancor in Ido :
elev-ar, elevacion-o, elevatoro, tri radicas quande on posse derivar
eleva-r, eleva-t-ion, eleva-t-or. Mem karburatoro in Ido ne posse esser
derivat de karburar ! 

 

-9-

 

 

 

Pos to on posse solmen esser astonat pri li pretension de Ido a
\"corecter\" li derivation de Espo, nam in Ido es plu mult labor a far
quam in su concurrente!

 

Li sufixe -iv.

 

De Beaufront mult criticat Espo pro li absentie de -iv in ti sistema. Su
reproches es fundat; il solmen obliviar constatar que in li lingues
natural ti sufixe es adjuntet al supine, it es con il intercalation de
un -t-, o mutation de d, t a s, secun li regul de Wahl. Do: adhesiv e ne
adher-iv, decora-t-iv e ne dekor-iv. - Pro ti ignorantie, Ido malgré su
sufixe -iv ne posset derivar demonstrativo de demonstrar, ma devet
adopter it quam irregulari parol!

 

Komparar in Ido da kompar-iva!, ma ti parol essente baroc, on adoptet
komparativo por li grammatical término. Denov un complication. Li natura
venja se!

 

Li Idistes criticat anc li absentie de questionar in Espo, ne remarcant,
que interrogar es anc necessi. E plu tard ili devet adopter un orfan:
interogativa por traducter Espo pri-demanda. Quant plu simplic vell
esser: interroga-r, interroga-t-ion, interroga-t-iv.

 

Li sufixe -ura.

 

Credente falsmen que li lingues deve esser fundat sur li logica,
Couturat abuset li sufixe -ura, aplicante it chascun vez quande it acte
se pri un resultate.

 

Espo: civilizacio, federacio, disertacio, emulsio, koalicio.

Ido: civiliz-uro, feder-uro, disert-uro, emuls-uro, koalis-uro.

 

Ancor ci Espo es irregulari nam it ne posse derivar civilizacio de
civilizi, etc. In contrari Ido deriva regularimen ma obtene grotesc
derivates; li paroles Espo es plu simpatic. Pro quo ne contentar se per
li finale -ion? Quande Ido oposi lig-uro a Espo ligaturo, it crea un
derivate fals e risibil pro que manca a it li regul de Wahl per quel on
obtene liga-r, liga-t-ion, liga-t-ura.

 

Li ínutil radicas.

 

 

Li duplic, triplic e mem quadruplic radicas pulula egalmen in Espo e in
Ido pro li mal sistema de derivation, principalmen pro li absentie del
sufixes international -ion, -or, -ie, -iv, -ura. It es ver que Ido
possede li du ultimes ma pro que it ne have li regul de Wahl, su
derivates es sovente ínnatural. Ex.: dekor-iva, adher-iva, aud-iva,
admir-iva, administr-iva.

 

Noi comprende tre bon que pro rasones de simplicitá, on ne deve
multiplicar li númer del afixes, tamen pro que li supracitat sufixes
permisse formar milles e milles de international parol,s ili es
índispensabil. Si on vole economisar, it vell esser plu logic comensar
per supresser altri afixes quam -if e -ag, e in prim li ínutil prefixe
ge- heredat de Espo e quel servi apen por 3 o 4 paroles. E ancor vice
ge-patri, Ido di nu genitori. Por li rest on posse tre bon dir fratres e
sestras, senioros e senioras.

 

Altri casus interessant:

 

Ti parol casu es dit kaz-o in Espo-Ido, ma pro li mal selection del
radica, ti lingues es poy obligat adopter kazuisto, e kazuistiko (do 3
radicas) quande, per casu, on obtene regularimen, casu, casu-ist,
casu-ist-ica.

 

Ido viceat sen-lime per infinitezima, ma ti parol es obtenet regularimen
in Occ.: fini-r, in-fini-t, in-fini-t-esim, in-fini-t-esim-al. - Ido
viceat sen-posed-igi per un nov radica expropriar. In Occ. ti parol ne
es orfan ma es format regularimen de propri (ex-propri-ar) e mem Occ.
forma tam simplicmen a-propri-ar, propri-etá, propri-et-ario.

 

Compara anc li 4 radicas de Ido con li unic in Occ.:

 

Ido: potenta, potenco, potencialo, potenciometro.

Occ.: potent, potent-ie, potent-i-al-e, potent-i-o-metro.

 

Compara anc li 5 radicas de Ido con li unic in Occ.:

 

Ido: pozar, poziciono, pozitiva, prepoziciono, postpoziciono.

Occ.: posi-r, posi-t-ion, posi-t-iv, pre-posi-t-ion, post-posi-t-ion.

 

-10-

 

 

Quande Zamenhof publicat su Esperanto, il havet solmen 28 annus; li
defectes es do pardonabil, ma Ido, creat de un comité de \"scientistes\"
e perfectionat durant 7 annus, es ínexcusabil! Ne li témpor ha mancat
ci, solmen un poc de linguistic scientie che Couturat e de Beaufront,
quel esset hipnotisat per Esperanto e obliviat regardar li natural
lingues.

 

Li ínutil sufixe -ig.

 

Inter li afixes heredat de Esperanto, li sufixe -ig es certmen li max
genant, li max ínsuportabil. Constantmen it rupte li regularitá del
derivation, mutila milles de paroles in Espo-Ido, sin alcun beneficie,
nam Occ. dispensa it sin esser minu clar. Ido abuset ti sufixe ancor plu
quam Espo. Ex.:

 

Espo: korekti, saturi. Ido: korekt-igar, satur-igar (e saturation? e
corection?)

 

E ta u Espo usa it, sovente Ido vicea it per -iz. Do in Espo-Ido it es
impossibil retrovar li natural derivates per -ion:

 

Espo: lim-igi, kolor-igi, arm-i - E arma-ment? des-arma-ment?
limit-ation?

Ido: limit-izar, kolor-izar, arm-izar, color-ation?

 

A Espo krachi, Ido substitue expektorar, quel adver es li form
international, ma in Ido it ne posse esser derivat de pektoro, pro que
regularimen on vell dir ex-pektor-ig-ar!

 

On save que plurvez, li Idistes proposit adopter li sufixe -ion, por
\"modernisar\" lor lingue. Ma lor sistema de derivation fa to impossibil
pro que it vell fortiar dir ex-pektor-ig-ation, o ex-pektor-ig-ion. (In
Occ.: pector, ex-pector-ar, ex-pector-ation.)

 

In un altri loc, on trova in Espo-Ido en-korp-igi (o -igar). Ma to es
anc fals, nam li international radica es corpor, de quel on deriva
in-corpor-ar (sin -ig!) in-corpor-a-tion, corpor-a-t-ion, corpor-a-t-iv,
etc.

 

Ti sufixe -ig causat curios íncoherenties. On trova por exemple in Ido
centrigar e koncentrar (pro quo ne koncentr-igar?) e ecentrika, 3
radicas, u Occ. besona un sol: centre, centr-al, centr-al-is-ar,
centr-ar, con-centr-ar, ex-centr-ic.

 

Ma li cúlmine del íncoherentie es atinget in li familie sequent: formo,
ma formacar, ma deformar, ma konforma e konformigar, do 4 radicas
diferent, quande it es facil derivar: form, form-ar (de u form-ation,
form-ator, form-ativ), de-form-ar (de u deform-ation), con-form,
con-form-ar (de u con-form-ation).

 

Ti derivation veni tot naturalmen a tis, quel abandona li ultra-logica
de Couturat e li artificialitá de Zamenhof!

 

Li sufixes -if, -ag, -iz,

 

es ínfelici inventiones de Couturat, rejectet con rason del
Esperantistes. Quande Ido vole far dir urin-if-ar vice urinar, it
complica ínutilmen li lingue nam urinar es tam clar quam urinifar, tam
plu que li nómine de action es urin-ation (ne urinifation).

 

Li absurditá del \"logicitá\" de Ido ha esset demonstrat de Couturat
self quande, pos har imposit foli-ifo (= foliation), il proposit poy
prefoliaciono, quel es in facte li international parol. Li natura
reprende su jures, felicimen. - Quo impedi per un sol radica derivar:
folie, foli-ar, pre-foli-ar, pre-foli-ation, de-foli-ar, de-foli-ation,
etc.

 

E quande Ido corecte registri, tani, etc. a regist-agar, tan-agar, il ne
di nos qualmen per ti pesant verbes on va posser formar
in-registr-a-tion, tann-age, tann-ero, etc. (In Ido tann-ero es dit
tan-ag-isto!)

 

Li sufixe -iz es plu admissibil, ma Ido da a it per erra li
signification de provider per, quande in realitá it significa far tal.
Por exemples: real-is-ar, vapor-is-ar.

 

Corectente Espo lim-igi a limit-izar, Ido oblivia que it existe
limit-ation (e ne limit-iz-ation). E viceante Espo honori per
honor-izar, Ido ne explica nos qualmen it va poy derivar honor-a-bil,
des-honor-ar, etc., con un verb honor-iz-ar!

 

-11-

 

 

Li finale -ntie.

 

Un grand númer de international parolse fini per -ence, -ance, -enza,
-antie, etc. In un international idioma, it se facil formar ti paroles
regularimen per adjuntion de -ie al present participie. (Ex.: difere-r,
difere-nt, difere-nt-ie) e ti form de finale permisse continuar li
derivation diferenti-al, diferenti-ation, etc. - Per ti medie on ne
besona nov radicas, ni nov sufixes, pro que -nt e -ie ja existe. To es
do in realitá un simplification, quel permisse li supression de mult
duplic e triplic radicas in Espo-Ido. Ex.:

 

Espo: kunsono, kvitanci. Occ.: con-son-ant-ie, quitt-ant-ie.

Ido have fidar, konfidar, poy konfidencar, ma departente de un unic
radica on posse formar fide, fide-r, con-fide-r, con-fide-nt-ie,
con-fide-nt-i-al.

 

Ido have sono, poy konsonanto, poy konsonanco, poy disonancar, u on
posse derivar son, son-ar, con-son-ar, con-son-ant-ie, con-son-ant-e,
dis-son-ar, dis-son-ant-ie.

 

De konciar, Ido ne posse derivar su parol koncienco, quo es possibil in
Occ.: consci-er, consci-ent, consci-ent-ie, con-ci-ent-i-os.

 

Mem li parol Ido providenco sta sin coherentie grammatical e tamen li
derivation es clar: vid-er, vid-ent, pro-vid-ent-ie, pro-vid-ent-i-al.

 

Quande on vide Ido adopter successivmen 3 radicas: difer-er,
diferenci-ar, diferencialo, on comprende quant li solution de Occ. es
genial: difere-r, difere-nt, difere-nt-ie, diferenti-ar,
difere-nt-i-ale.

 

Li finale -itá.

 

Ido vicea un tot serie de composites íncomprensibil de Esperanto per nov
radicas a queles it da li finale -itato por quel li accentu sta sur li
just vocale -a.

 

Espo: mal-felico, pli-multo, mal-pli-multo, vant-eco, variaj-aro.

Ido: kalamitato, majoritato, minoritato, vanitato, varietato.

 

In realitá ti finale es ínpractic. Li derivates conosset calamit-osi,
majorit-ari, minorit-ari, vanit-osi, etc. pruva que li ultim lítteres es
superflui: plu bon vell esser calamitá, majoritá (quel on deve derivar
de major, etc.), vanitós, etc. E por conservar li just accentuation it
sufice plazzar it sur li ultim vocale.

 

Conclusion.

 

Li paroles queles noi examinat es solmen quelc exemples inter multes. It
vell esser facil continuar li demonstration durant ancor un tot libre.
Ma lu poc studiat sufice por pruvar que Ido ne es rect in su pretension
har ameliorat Esperanto e trovat li sistema max international e max
simplic. Si quelc modificationes es bon, li altres alontana li lingue
del ver internationalitá.

 

LI grand erra del Idistes es har adoptet quam base un demí-artificial
Esperanto. Poy ili devet penar transformar pezze pos pezze li tot
sistema. De tot veni ti íncoherenties, ti manca de unitá in li radicas.
Con li afixes de Esperanto, it es ínpossibil obtener li natural
derivates; do on adoptet les quam nov radicas. Li lingue devenit sempre
plu complicat. E ti defectes vell har esset evitat regardante un poc plu
li natural lingues e un poc minu Esperanto!

 

Hodie un sol solution es possibil: studiar li natural lingues, extraer
li radicas e li afixes international, poy harmonisar li totale in un
simplic e regulari sistema. To ha fat Occidental.

 

R. Bg.

 

-12-

 

 

 

OCCIDENTAL-UNION 

Central Oficie, Chapelle (Vaud), Svissia 

 

Per li ultim votation dele Senat e del Plenum, li nov Statut del
Occidental-Union ha esset adoptet per un grand majorité e it es validat
desde li 1 januar 1937. 

 

Li ancian Senate, quel es li directiv-administrativ comité del
Occidental-Union, resta in function til li 31 decembre 1938. Presentmen,
it es composit ex : Sres Ing. Hans RObert Hoerbiger (Wien, Austria),
honorari presidente; Dr. Hans Homolka (Wien, Austria), presidente; Prof.
R. Berger (Morges, Svissia), unesim vice-presidente; Dr. C.E. Sjöstedt
(Oestersund, Svedia), duesim vice-presidente. Céteri membres: Sres H.D.
Akerman (London, Anglia), W. Blaschke (Wels, Austria), Ing. E. Pigal
(Wien, Austria), Mag. A.Z. Ramstedt (Helsinki, Finnland), L.M. de
Guesnet (Paris, Francia), Dr. A. Peipers (Köln, Germania), C. Varela
(Figueres, Hispania), M. den Outer (Voorschoten, Nederland), A.
Eschenasy (Craiova, Rumania), E. Berggren (Stockholm, Svedia), Apot. A.
Haldin (Eskilstuna, Svedia), Dr. Phil. H. Nidecker (Basel, Svissia), J.
Ritter (Chiasso, Svissia), Prof. H. Pasma (Tabor, Tchecoslovakia), J.
Svec (Praha, Tchecoslovakia).

 

Li ancian Plenum consistet ex li landal organisationes o in li landes u
ne existe ancor landal organisationes, ex landal representantes del
Occidental-Union.

 

Secun li nov Statute, li PLENUM es composit ex omni ordinari e
extraordinari membres. Li ordinari membres comprende individual membres,
to es solmen Occidentalistes, e Occ.-organisationes. Ili have li jures
partiprender al votationes, esser electet quam functionarios del
Occidental-Union, signar un referendum o un iniciative, devenir
representantes del Occidental-Union, reciver gratuitmen li oficial
organ(es), usar li institutiones del Occidental-Union e juir pri omni
avantages queles li Union obtene por su membres.

 

Li extraordinari membres consiste ex omni individual persones o colectiv
organisationes queles desira subtener nor movement. Ili have li jures
partiprender al votationes con consultativ vote e ili recive gratuitmen
li oficial organ(es).

 

Contributiones: Li annual contributiones par 1937 e por 1938 es fixat
quam sequent.

 

Individual ordinari membres

 

Activ membres: Sv. Fr. 5.-; recive gratuit abonnament al oficial
organ(es); Sv. Fr. 8.50 con abonnament de propaganda (3 exemplares).

 

Protectori membres: Annual contribution sviss Fr. 10.- til sv. Fr. 49.-;
recive li abonnament de propaganda o secun desir un abonnament de
propaganda por singul sv. Fr. 10.-.

 

Mecen membre: Contribution annual sv. Fr. 50.-; recive secun desir de 1
til 5 abonnamentes de propaganda.

 

Perpetui membre: Unic contribution sv. Fr. 500.-; recive 1 til 2
abonnamentes de propaganda durant su tot vive.

 

 

 

Colectiv ordinari membres

 

Annual contribution: sv. Fr. 5.- por singul membre (exceptet contrari
convention secun §16 del Statute).

 

Extraordinari membres (individual o colectiv)

 

Contribution annual: sv. Fr. 5.-; recive li oficial organ(es). Li
extraordinari membres posse anc devenir protectori, mecen o perpetui con
li contributiones mentionat sub ordinari membres.

 

Li Statute va esser publicat in un proxim numeró de Cosmoglotta. Til
tande, li interessates posse reciver it del Central Oficie.

 

Chascun abonnate o letor de Cosmoglotta va trovar in anexe al present
numeró un formulare de adhesion al Occidental-Union. Noi mult espera que
omni coidealistes va adherer a nor chef organisation, auxiliar nos secun
possibilitá e, quo es altmen important, recrutar nov adherentes. Noi ne
deve obliviar li conosset proverbie: \"Union fa potentie!\"   Central
Oficie.

 

-13-

 

 

 

ASSOCIATION POR INTERNATIONAL SERVICE (A.P.I.S.) 

 

Sede : Chapelle (Vaud), Svissia 

 

Scope. APIS, fundat per nor venerat pionero J. A. Kais, Brno,
Tchecoslovakia, nu intra in un nov stadie de su developament. Sempre plu
su expansion deveni un beson por nor movement. De omni de omni land on
desira un plu ampli materiale de propaganda por ganiar nov membres,
interesar nov persones a nor movement. Quo plu mult quam li
corespondendentie aperte nov idés, nov horizontes, nov amicitás, nov
conossenties? Qui ne desira serchar apt correspondent secun su afin
idés, secun su gustes, secun su etá, por cultivar e inrichar su practic
e cultural education ? Nu ! hodie APIS es pret facilisar omni persones
queles desira international relationes, precipue li YUNES queles es
sempre avid conosser altri landes e li coses del munde. Secun li bell
devise de Occidental Servicie al homanité APIS vole servir li masse del
amatores de corespondentie e de extran informationes.

 

Qalmen adherer a APIS? It es necessi plenar con cuidas li carte de
adhesion, que ha esset expedit a omni abonnates de Cosmoglotta. Ples
scrir leibilmen per tipografic lítteres e abreviar secun code de
abreviationes.

 

Pro que li adhesion a APIS es GRATUIT, omni letores, omni interessates,
anc persones, queles ne ancor conosse Occ. have li jure devenir membre
de APIS. Pro to noi peti omni coidealiste recrutar nov membres e por ti
scope demandar nos li 

necessi carte de adhesion.

 

Un adressarium de APIS ? In comensa de 1937, noi va editer un printat
ADRESSARIUM DE APIS, contenent omnicos interessant li corespondentie, li
adresses de omni membres secun landes, cités e alfabetic órdine in li
cités, con li desires de singul 

corespondente. Ti adressarium va esser vendit Fr. 0.50 sviss. 

 

Chascun corespondente va posser comprar tam mult exemplares quam
desirat. Ples comendar it in sam témpor quam li expedition del carte de
adhesion. 

 

Qui desire far printar su fotogramma apu su adresse ? Chascun membre de
APIS posse far inserter su fotogramma apu su adresse. It es necessi
inviar a APIS un fotogramma de 6x9 cm., contenent solmen li cap. Li
custa del necessi cliché es Fr. 3.- sviss payabil in sam témpor quam li
comende. Li cliché va haver 10 x 15 mm. e it va servir por li futur
editiones del adressarium sin altri expense. 

 

Altri innovationes de APIS : Su sectiones. Li regulamentes de 3
sectiones ja es pret : 

 

\(1) OCCIDENTAL-PRESSE. Servicie de textus li de Occidental (abreviat :
OP). Omni organisat Occidentalist posse devenir membre 

de ti section per payament de un annual contribution de sv. Fr. 1-. Tis,
queles desira adherer a ti section posse mentionar it sur li carte de
adhesion de APIS o scrir It apart. Li adhesion deveni efectiv solmen pos
aprobation del direction de OP. 

 

\(2) Servicie de corection de traductiones (abreviat : SCD. Li membres de
APIS posse partiprender a ti section si ili es abonnat a Cosmoglotta. Li
scope persequet per ti section es interessar índirectmen a Occ. tis,
queles desira studiar li lingues. Ili posse perfectionar se in un foren
lingue per traducter articules  de Cosmoglotta a alcun lingue selectet
per il. Li instituet servicie fa corecter li labores per apt
coidealistes de quel li lingue selectet per li membre es su lingue
matrin. 

 

Por partiprender a ti servicie, it sufice anunciar su intention a APIS e
indicar li lingue(s) selectet. 

 

\(3) In fine, un section, sub li activ impulsion de nor coidealist Harald
Biörkrmn (Jänkisjärvi, Svedia) constituet se nu por li aplication de
international corespondentie per ilustrat lettres circulant inter
instructores e professores (abreviat : ILCI) Li corespondentes dividet
in gruppes directet per un landal traductor. 

 

Por partiprender a ti section, it ne es necessi esser membre de APIS, to
posse evenir plu tard si necessi. 

 

-14-

 

 

Nor projectes for li futur. Por auxiliar li propaganda in favor de APIS,
noi intente editer lettre-paper, covertes e marcas glutinabil destinat a
omni membres. Noi va reciver con gratitá omni suggestiones e projecte
concernent ti editiones. Ja nu, 

noi li membres comendar li desirat quantitá de singul por permisser nos
etablisser un budgete de ti editiones. 

 

Financies. Quam singul corespondent o membre de APIS va facilmen
comprender it, li organisation de APIS sur li actual base ne fa se sin
moné. Por editer circulares, statute, adressarium e plu tard
lettre-paper, covertes, marcas glutinabil noi etablisset un budgete
aproximativ quel atinge circa Fr. 300.--- sviss. Pro que por motives de
propaganda li adhesion a APIS resta gratuit, noi posse contar solmen sur
li vende del adressarium o altri materiale de propaganda. Noi mem espera
que mult coidealistes, queles es conscient pri nor eforties, va auxiliar
nos per donationes. 

 

Li eforties de chascun, sive per recrutar membres, sive financial
auxilie, va assecurar li success de nor interprense. 

 

Ne plu tarda vor adhesion a APIS ! Ultim termin por li ADRESSARlUM 1937:
15-esim februar 1937. 

 

CRONICA 

 

ANGLIA. --- sr. Beer, licentiate del Universitá de London, just publica
un prospecte in anglés por far conosser li problema del lingue int. e su
solution per Occ. It es intitulat : The new scientific world-language :
attack and defence. Precie fr. 0.10 

sviss, afrancat ; comprabil in Chapelle. 

 

FRANCIA. --- Aparit li no 4 de Class-combatte, li trimestral Bulletin
del Associalion proletari interlinguistic, scrit tot in Occ. Ti numeró
exposi li eforties interprendet por evitar li guerre europan. On posse
obtener it che li redactor G. Poujet, Isles sur Suippe (Marne) Francia.

 

Saturdí 16 januar evenit in li Bourse du Travail in Paris un conferentie
sub li titul :\"(Occidental o Esperanto\"? Noi va raportar pri it in li
proxim numeró. 

 

Li revúe Interlanguagæ, fundat ante 6 annus de nor excellent confratre
Sr. Mauney in Paris, cessat aparir, sin dubita pro manca de subtenentie
financial. Li idé publicar un revúe neutral in quel es presentat omni
species de lingues international 

esset tre bon, ma con li condition que li redactor ne es obligat
publicar omnicos, bon o mal, pro ti sol rason que li articul es payat de
su autor. Nam in ti casu ne li lingue max bon es principalmen propagat,
ma li lingue del rich autor. Talmen in Interlanguage esset tro sovente
emfasat projectes ínsignificant, quel contribuet confuser publica in
vice aclarar it pri li ver principies del lingue international. RB. 

 

Li revúe frances le Haut---parleur, de Paris, publica li sequent
declaration: \"Certmen, Esperanto ne es ja li idioma international
ideal\... li facte que mult persones aprende a parlar e comprender it,
til quande un melior lingue va exister es max significativ.\" 

 

Li Haut-parleur ne plu besona attender ! Noi invita it examinar Occ. e
confesser que ti ideal lingue existe ja, sin li defectes quel on
reprocha con jure a Esperanto.   R.B.

 

-15- 

 

 

Li revúe humoristic del Esperantistes, La Pirato, cessat aparir; alquo
por nos interessant: ne manca de moné es li cause, ma manca de témpor
(che li redactor) e manca de material! In nor dies - manca de material
!!! Qual bon idé, si it vell esser possibil far un combination inter li
manca de material che li Pirato e li manca de moné che nos - o, quo es
lu sam con altri paroles: posser utilisar li richess del Pirato (in
moné) por publicar nor abundantie de material (litterari, social,
filosofic, & c.)! Ma - pro quo abandonar nos a ilusiones?   Dr. H. Nid.

 

 

RUMANIA. --- Ante un annu Occ. esset ancor ínconosset in ti land, ma
hodie nor movement ha trovat ta entusiasmat partisanes. Ili just
comensat lor action per publication de un curs in ruman \"Occidental,
limba internationala moderna\". Ti curs es remarcabilmen bon composit de
Sr. Saescu con un prefacie de Sr. prof. Geza Hant, ex-idist ; it contene
un fotogramma de Sr. de Wahl e un cart del lingues de Europa. Precie 20
lei, che Tipografia \"Speranta\", Madona 38, Craiova, o che li Institute
Occ. de Chapelle (Vd) Svissia (sFr. 0.60, afrancat). Bentost va sequer
un Vocabularium ruman-Occ. de Sr. Hant e Eschenasy. 

 

SVEDIA. --- Li bulletin de novembre 1936 del Svenska Occ.-Förbundet
raporta pri li reunion autunal de nor sved coidealistes in Stockholm, in
quel Sr. ing. Lindström racontat su viage che nor venerat mastro E. de
Wahl. 

 

Li sam bulletin publica un tragic raconta \"a mi assassino\" traductet
in Occ. de Sr. Y. Sköld. 

 

Pastor Aug. Erhard in Karlstad ha inaugurat un curs de occidental in
K.F.U.M. (Christian Federation de Yun Mannes) in ti cité. Li interesse
por Occidental sembla esser sat grand in ti federation e noi desira un
bon success al curs e a su energic ductor. 

 

Li 18 nov. prof. von Sydow fat un discurs pri li L.l. córam li Rotary
Club de Upsala. Li discurs evocat grandissim interesse e li club
acceptet un resolution in favor de Occ. Li eveniment va esser raportat
anc in li jurnales de Rotary.

 

SVISSIA. --- Sr. Ed. Bieller, prof. de stenografie in Bienne,
interprende difuser Occ. in li circules stenografic international. Desde
januar 1937, publica un nov revúe tre interessant : \"Revue
internationale de Stenographie\" quel va consacrar regularimen pluri
págines a Occ. Li unesim numeró contene un curs e un concurs pn Occ. e
quar págines extraet de Cosmoglotta con un portrete de E. de Wahl.
Benque li revúe es consacrat principalmen al sistema Aimé Paris, it
apertet largmen a omni idés concernent li stenografie e noi recomanda it
calidmen. Abonnament fr. 4.--- Sviss. Adresse : Revue int. de
stmographie, 11. chemin Ritter, Bienne, Svissia. On save que til hodie
Occ. ha esset adaptat ja a 4 sistemas de stenografie, ma ne al [Aimé
Paris. Ti ultim adaptation deve esser fat max bentost possibil. Noi
desira al nov revúe long e prosper vive.]{style="font-size:13px;"}

 

 TCHECOSLOVAKIA. --- Per li Occ. Bulletin de ti land, noi informat pri
un vivid interesse por Occ. in Tchecosl. Mult jurnales publica
articules, curses, discussiones pri Occ., e mem concurses. Li plazza
manca ci por mentionar omnis, ma nor letores posse abonnar ti tchec
Bulletin. quel custa solmen 3 repons-cupones per annu. Adresse : J.
Svec, Praha V Il, Skroupova 2. 

\-\--

 

Abonnament a Cosmoglotta : 

Fr. 3.50 sviss; Fr. 17.50 francés; RM 2.10; Kc. 22.-; 0,80 dollar; 3 sv.
4 d. Fr. 22.--- belgés ; fl. 1,5; dan kor. 3.60; sved kor. 3.20 ; Lira
14.---; öS 4.30; 12 respons-cupones. 

 

-16- 

 
:::
