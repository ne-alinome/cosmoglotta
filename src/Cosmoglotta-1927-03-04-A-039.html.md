Cosmoglotta A 039 (mar-apr 1927)
================================

\

::: {#displaycontent}
COSMOGLOTTA

Organ del Association International Cosmoglotta

 

 

 

 

Consacrat al developation e propaganda del Lingue International
Auxiliari Occidental

 

Redaction e Administration: COSMOGLOTTA, Mauer bei Wien, Austria.
Abonnament annual: 5 ö. S = 4 sv. fr = 0,75 doll. = 3 RM = 25 csl. K

 

Annu VI -- Marte-April 1927 -- Nr. 39 (2)

 

Contenete.

Occidental -- Judicies de linguistes

Esque Occidental es romanofil? E. de Wahl

Li psichologic e sociologic caractere del lingues. A. Z. Ramstedt

Oriente e Occidente. E. de Wahl

Russ scientie e Lingue International. E. W.

Interlingua Sistematic. de Wahl

Recensiones E. de Wahl / E. Pigal

Mobilisation. E. Pigal

Ex li presse

Judicies

Li anti-occidental ortografie in »Esperanto« Ernst Graber

Lexico German-Occidental

Abonnamentes, contributiones e subventiones por COSMOGLOTTA.

Avise al non-abonnates. Cosmoglotta

KOSMOGLOTT

Occidental-Litteratura

Urteile von Linguisten über Occidental

Occidental -- Judicies de linguistes

Prof. Dr. Albert SAAREESTE de Universitate Tartu-Dorpat (Estonia) scri
11. 1. 1927 a Edgar de Wahl, li autor del lingue international
Occidental (Traduction Occidental ex estonian):

 

»Yo ha recivet Vor amabil epistule junt con li brochuras Occidental. Yo
deve atestar, que in li amasse de hodial artificialmen creat
international lingues, Occidental es li max facilmen comprensibil,
precipue por ti qui conosse si anc solmen un romanic lingue. Li letura
del textes redactet in ti lingue ne ha causat me minimal desfacilitá. Yo
gratula Vos, estimat Senior, cordialmen pro ti labor-fructe honorant nor
comun patria e yo crede in li progresse e victorie de ti lingue.«

 

Prof. Dr. A. L. GUERARD de Universitá Stanford, Cal. (USA), li autor del
libre »A Short History of the International Language Movement« (T.
Fisher-Unwin, Ltd, London, Adelphi Terrace; price 1 guinee) scri (Kgl.
nr. 9) a Edgar de Wahl, li autor de Occidental (Traduction Occidental ex
angles):

 

»Vor lingue significa un decisiv progresse. It sembla me que Occidental
representa un passu in li rect direction ... Vu va remarcar que yo
arivat a resultates frappante simil a Vor. In omni casu li diferenties
existent inter nos es considerabilmen minu important quam li punctus in
quel noi concorda. Yo es cert que it vell esser nos tre facil aplanar
nor divergenties si un pertinent autoritativ comité vell invitar nos.«

 

-18-

 

Esque Occidental es romanofil?

 

It es un sempre renovat acusa que Occidental es un purmen romanic lingue
e pro to ne vermen international. It es ver que li latin substantie
prevale in it por li ordinari conceptiones de communication,
jurisprudentie, politica, religion, scientie etc, per un parol, i.e. por
conceptiones caracterisativ de nor statal e civil organisation, quel
basa ya sur li classic e cristian civilisation, e ti paroles o almen
divers derivationes de ili anc hodie ancor es trovat in omni europan
lingues in plu o minu grand quantitá, max mult probabilmen in angles, ci
advere principalmen in derivationes, u li parol fundamental es de
orígine germanic p. e. moon -- lunar, sun -- solar, woman -- female, dog
-- canine etc. Ma un tal metode es li max íneconomic pensabil por un L.
I., quel comprensibilmen deve usar anc por li parol fundamental li tema
ja conosset ex derivationes. Do lune -- lunari, sole -- solari, fémina
-- feminin, can -- canin etc. It vell esser cúlmine de chauvinisme
excluder omni ti paroles pro un malcomprendet justicie quel contribue a
chascun lingue un egal quantité de radicas o paroles. In scientific e
practic coses omni chauvinisme es li max mal consiliator e just in li
camp del internationalisme on deve strictmen abdicar tal fluenties
mental, evocat o agrandat per li venenosi atmosfere del guerre mundan,
quel regretabilmen ancor til nu ne ha dissipat se. Tal postulationes pri
plu grand usation de germanic e slavic radicas veni presc solmen de
germanes. Li slaves self til nu ne ha expresset tal pretensiones. -- Ti
qui concede li romanic radicas ja existent in international derivationes
postula que almen omni altris deve esser prendet ex lingues german e
slav. Un prova in ti direction representa li max bon de ti projectes:
Medial de Sr. Weisbart. It es nu interessant vider li evolution quel
monstra li successiv projectes de Sr. Weisbart comensant per Europal.
Plu il aprofunda se in li scientic materie, plu su lingue latinisa se, e
li german parte diminue se, proque il trova plu e plu relationes inter
li parolmateriale quel fa superflú special germanic radicas por ja
existent international latin tales. Just ti economic e practic
statupunctu deve anc haver un valorosi influentie ye adoption de un
radica. Ma it ne es li sol. Un altri tre grav consideration es li plu
minu pur stil del lingue. On posse dir artistic considerationes ne vale
por un lingue solmen auxiliari e quasi mecanic. Ma quo es artistic,
estetic etc? To es ni plu ni minu quam li max bon e economic adaptation
del medie al scope visat. Anc un machine deve esser unitari in su
construction e plu perfect it es, plu it aproxima se a estetic e bell
formes. Ples comparar li unesim automobiles quel esset copiat del
coches, e li modern formes de ti vehicul e on va conceder que ili
aproxima se a un tip final caracteristic por ti construction eliminant
omnicos foren al idé fundamental.

 

 

Un lingue deve esser ne solmen scrit ma anc parlat. Ti qui have
costumation parlar fluent du divers lingues va confirmar li sequent
observation. Si on parla rapidmen por exemple russ e intercala angles,
frances o german paroles on ne posse pronunciar les in rect maniere in
li fluentie del russ pronunciation; on ínvoluntarimen russifica les tam
per pronunciation, quam per form, quáncam on nequande vell far to si on
parla li altri lingue. On simplicmen ne posse tam rapidmen adaptar su
bocca a divers pronunciationes.

 

Si on examina plu precismen li form acustic del paroles de un lingue, on
va trovar que chascun lingue have su propri stil quel rarmen o plu ver
nequande concorde con ti de un altri lingue. Pro to chascun lingue
acceptent un foren parol transforma e adapta it a su propri stil, 

 

-19- 

 

til que it ne es plu reconossibil quam foren p. ex. F boulevard de D
Bollwerk, D Pferd de L paraveredus, R Kulebäka de D Kohlgebäck, Est
selts de D Gesellschaft, D rist de R krest etc.

 

It es clar, que li sam regules e leges guverna anc li L. I. Ma just pro
to, proque li L. I. es fat artificialmen on deve esser excessivmen caut
in adoption de paroles de divers lingues por ne leder li stil normal ja
dat per li international paroles de latin orígine. Por exemple on
nequalmen posse adaptar un parol quam D Schraube al styl del L. I. e li
inplantation de ti parol a Esperanto es un grav misprense, tam fonetic
quam estetic e practic. Occidental ha tamen adoptet ti germanic parol ma
in un form scandinavic, scruve quel bon adapta se al caractere general.

 

Pro to li mixtura ínselectiv de max divers paroles de omni lingues es
íntolerabil e deve repugnar omni persones con natural instincte. Li sam
instincte revolta contra li ligation del romanic finition o con german
paroles quam knabo, shraubo etc. in Esperanto.

 

Petroleo es bon cose, e lacte es bon cose, ma lacte con petroleo es
horribil! Just ti ínproportionat juntura de paroles de heterogen orígine
da a Medial su repugnant caractere de un embrion. On senti que malgré li
medialisation del paroles, o forsan pro li ne sufficent trapenetration
del elementes li harmonie ne ha esset atinget. Just pro ne evocar li
desagreabil sentimente de un emulsion it es absolutmen necessi renunciar
a omni caracteristic finales adoptet in Espo-Ido. Talmen li
incorporation de foren paroles es mult facilisat ma in omni casu on deve
absolutmen sequer li fonetic leges del principal facilmen dat
parol-materiale. Intern de ti límites on posse e mem deve introducter in
li L. I. expressiv paroles vastmen conosset e Occidental contene un
sufficent grand quantitá de germanic e anc slavic paroles, mem por tal
conceptiones u in Esperanto o Ido es usat romanics, p. ex.:

 

Occidental: Esperanto:

gurgul gorgho

storc cikonio

svimmar naghi

svin porko

self mem

mann viro

moss musko

yelb flava

helm kasko

segle velo

ost oriento

west okcidento

sarc cherko

strax tuj

sparro pasero

fox vulpo

 

Si on juxtaposi omni germanic elementes on va vider que ili representa
specialmen tecnic e cosic conceptiones, durant que li romanics contene
li mental, corporal e natural tales. Un tal distribution totalmen
corresponde al historic signification de chascun popul in li atinget
civilisation homan.

 

Li conceptiones del scientie e filosofie es grec (diagnose, polimorfie,
neurastenic, anemic, schizofrenie, pleurite, hipotese, metafisica),

vive organic e social-politic

-- latin (pede, manu, cap, cordie, ventre, córpor, fluer, cive socio,
comunisme, republica, construction, conductor, privat),

musica e banc-trafic

-- italian (forte, adagio, da capo, violoncello, piano, andante, cassa,
conto, giro, tratte),

elegant societé e fin ton

-- frances (politesse, supear, dinear, banquette, hotel, menú,
champagne, haut goût),

 

-20\]-

 

navigation

-- holandés (mast, stir, bote, sterne, tacle, strand) e angles (top,
jib, ref, stropp, watch),

technica e industrie

-- germanic (scruv, muff, ersatz, vind, slitt, spul, stal, staple,
strad, strap),

sport

-- angles (sport, lawntennis, start, box, turf),

despotie e ínfrenat voluntá

-- russ (ukas, knut, bolchevic, pogrom) e hispan (hidalgo, toreador,
autodafé, matador).

Anc exotic popules ha contribuet al materiale de international
conceptiones: persic (bakshish, bazar, divan, turban), indic (calicó,
rum, punch), hebreic (sabat, cherub, delta, camel, ámen, elefant,
jubilar, mammon), arabic (alcohol, magazin, balsam, arsenale, tara,
café, safran, koran, cadi, alcove, alcali, alchimie, algebra, alhidade,
zenite, nadir, harem, razzia, marabú, gazelle, giraffe, sofa), turc
(sultan, fez, pachá, yatagan), chines (té, mandarine, kotau, silk,
bonze, caolin), japanes (geisha, samurai, harakiri, kimono),
indian-american (wigwam, squaw, mocassine, cocain, tabac, cigare,
chocolate, cacáo, cannibale, colibrí, orcan, hamac, creol),
negro-american (jazz), african (tse-tse), polines (tabú, totem),
australian (cangurú, bumerang).

 

Chascun secun to quo il ha adjuntet special de su propri cultura. Quant
on ha dat, tant on recive. To es li ver justicie, ne ti qui postula que
chascun popul mey reciver un quantitá egal raubat de altri possedentes o
mem forsan secun li númere de parlantes! Nam tande nor lingue in
substantie vell esser chinesi!

 

Ma li paroles sol ne far ancor un lingue. Ili es ligat per grammatica,
etimologie e sintaxe. E ci nu on ja ne trova necos latin. Li grammatica
ha devenit absolut modernissim paneuropan, simil al frances, angles e
mem chines. Omni special romanic customes, quam li diftongisation sub
accentu, li vocalisation etc ne ha esset adoptet in Occidental e quo
concerne li sintaxe on posse dir, que it es plu anglo-slavic quam
romanic. Til nu contra ti parte del lingue ancor nequi ha protestat. Do
it sembla que yo ha trovat ci li just via medial e modern. Li logic
órdine quasi frances ma in sam témpore li absolut libertà de inversion
quel da tant fortie al germanic e slavic construction del parlada.

 

Do, li materiale del paroles e particules es heredat de ti qui ha dat it
al homanité, li poc mancantes es adaptat al ja existent stock ex maxim
conosset lingues; li grammatica es modern europan in li linea de
evolution natural e li sintaxe conform al modern psichologic
postulationes de un lingue e plu slavic quam romanic!

 

»Suum cuique« e L. I. por omnes!

 

E. de Wahl.

 

Li psichologic e sociologic caractere del lingues.

 

Si noi concorda pri to, que li Lingue International deve esser pro primo
un lingue, noi ha determinat anc per to su natura, su structura e su
evolution. Artificial o natural, un lingue ne posse esser altricos quam
un lingue.

 

Quo es un lingue?

 

Ti es li unesim question, quel omni interlinguist deve far, li unesim
problema, quel on deve investigar. Si un hom vole constructer un
vapor-machine, esque il ne deve comensar per explorar, qualmen altri
vapor-machines es constructet, li leges del mecanica e fisica, etc., e
esque il ne va esser capabil solmen depoy comensar li construction e
forsan inventer alquicos nov e valorosi por presentar it al munde?

 

-21-

 

 

 

Regretabilmen un contrari metode sembla esser li regul in
interlinguistic afferes. Ples mentionar li idé de un L. I. a un person,
(doctissim scientistes nullmen exceptet) e ínmediatmen súper vos cade un
pluvie de consilies, decretes, postulationes: it vell dever esser tal e
tal, ideal, universal, logic, eufonic, curtissim, simplicissim, etc.
Quasi li lingue vell esser un cose dependent solmen del vole de un
person, quasi omnicos pensabil vell esser anc possibil; o on resta che
cert detallies, p. ex. li alfabete, e crede que li tot problema es
soluet per arbitrari personal decrete.

 

Ne quo li L. I. vell dever esser, ma quo it posse esser, es necessi
saver. A ti question li linguistica e su auxiliant scienties, quam
psichologie, geografie, historie, da nos índispensabil information. Li
veritá es, que un lingue ne es alquo índependent, ma in contrari depende
de diversi factes e factores, queles noi es fortiat prender in conto.
Lass nos escutar li paroles del ínsuperabil Hermann Paul (Prinzipien der
Sprachgeschichte):

 

»Talmen quam li cultivatores de animales e plantes nequande posse crear
alquo pur arbitrari, ma, in omni lor experimentes, es fortiat restar
inter determinat límites, si ili sercha un possibil noviformation de lu
naturalmen crescet, in li sam modo un lingue artificial cresce solmen
sur li fundament de lu natural. Tam poc quam li activitá de ti factores,
queles determina li natural evolution, posse esser eliminat per alqual
cultivation, tam poc to es realisabil in li dominia del lingue per
intentional regulation. Ili continua acter ínimpedit, malgré omni
intervention, e omnicos format per artificial metode, quo es adaptat in
li lingue, va esser subjugat al lude de lor forties.«

 

In li linguistica on di, que li lingue es: 1) un fisiologic, 2) un
psicologic e 3) un sociologic fenomen.

 

Si noi ne resta ti ci vez che li fisiologic (li fonetica), ma torna nor
atention a li psicologic e sociologic caractere del lingue, noi va
trovar, que ti ambi es li max fundativ e decisiv just pri construction e
introduction de un LI, un facte, quel regretabilmen, tro sovente es
ignorat e obliviat in li discussion interlinguistic. Plu on comprende li
psicologic e sociologic bases de un LI, plu diminue se li spacie por
líber construction.

 

Li psicologic caractere.

 

Li lingue ne es un producte, ma un function, null »ergon«, ma »energeia«
(W. Humboldt). Li function del parlada evente ínconscient. »Omni
manifestationes del lingual activitá flue ex li obscur spacie del
ínconscientie in li psiche. In it existe, quo li individue dispone del
lingual medies -- un multissim complicat psichic mecanisme, quel
consiste de gruppes de idés, tre inplicat inter unaltris« (Paul). Ti
psichic mecanisme associa se con li moves del lingual organes, e su
functiones posse esser caracterisat quam reproduction e formation de
analogies. Omnicos, quo alquande ha esset in li conscientie, resta quam
activ moment in li ínconscientie.

 

Ti fact have grandissim importantie por li linguistica e didactica, e
comprensibilmen, anc por li interlinguistica. De to seque quam un
corollarie, que si un lingue international possede lingual images
(optic, acustic, motoric), queles ja existe in li ínconscientie del
aprendentes de li lingue, talmen que li lingual images besona solmen
esser vocat in li 

 

-22- 

 

conscientie por esser pret a usation, ti lingue es li max facil por li
aprendentes. Mem li max simplic aprioric lingue es horribilmen desfacil
por aprension, si ne totalmen ínpossibil. It ne es suficent que li
lingual images del LI solmen similea lingual images conosset in ante;
plu ínmutilat ili es, plu facil es li lingue. In realitá on ne audi
omnicos, quo es parlat, li propri interni voce auxilia nos e completa,
quo ne es audit, talmen que noi crede que noi ha audit it. In letion on
ne lee chascun líttere, ma solmen quelc de ili, noi completa lu videt
per propri optic (grafic) images, aprendet in ante. Omni mutilation del
conosset optic images fa li letion plu desfacil o ínpossibil. De to
seque, que ti lingue international, quel possede li plu grand stock del
ínmutilat lingual images, conosset in ante de li max grand númere del
usatores del lingue, es plu facil quam ti, quel possede it minu. Si p.
ex. Occidental usa formes quam delegation, fiction, formation, ma Ido
delegitaro, fiktiveso, formacuro, lingual images, conosset in ante de
nequi, e ultra to ne format in analogie, ma chascun aprendend por se,
Occidental es in ti respect ínnegabilmen plu facil quam Ido. To es un
cose tam simplic e evident, que on astona, quande on audi persones
asserter lu contrari.

 

Li max poc e li max simplic regules por formation de nov paroles ne vale
ci, nam por exister in li ínconscientie chascun parol deve har passat
tra li conscientie, to es, deve har esset aprendet. Por un grand númere
del civilisat homes null aprension es necessi concernent li paroles de
Occidental, ma omni homes es fortiat aprender li idistic paroles,
mentionat supra. Mem si li »radicas« (plu correct li temas) e li sufixes
es in ante conosset, to ne auxilia mult, nam chascun derivate deve esser
format e aprendet in ante -- li homes ne parla per temas e sufixes, ma
per pret e complet paroles. Li radicas, temas e suffixes ne exite in
vivent parlation, solmen in li libres e linguistic munde de idés. Un
formation de nov paroles ne posse eventer in li sam témpore quam li
usation de ti paroles in parla, li unesim deve preceder li duesim, li
lingue ne posse esser contenet e format samtemporalmen. On posse parlar
e pensar samtemporalmen, ma on ne posse pensar e parlar e derivar
samtemporalmen, to es tam ínpossibil quam regardar in li cannon quande
on fusila.

 

Ma on asserte, que si un derivation, quel da nos conosset paroles es li
max facil, it ne es li max expressiv, proque li derivates ne va esser
logic, e li LI deve esser un expressiv, logic lingue. Ci es un duplic
error. Unesimmen chascun lingual image, optic o acustic, coresponde a un
sensual o psichic experientie, p. ex. vision o sentiment, experit
unquande in ante. Chascun idé consiste ne solmen de intelectual
notiones, ma in grand parte anc de sentimental e volitionari momentes.
Li scope del lingue es evocar che li auditor li sam idé quel existe che
li parlator, o un cert sentiment, atitude, volentie. It es evident que
p. ex. li parol fémina in Occidental plu ínmediatmen evoca li desirat
efecte che un italiano qui in su lingue matrin dí »femina«, quam li
esperantic parol virino, quel va haver null resonantie, null
»espressivitá«, malgré to que it es tre regularmen derivat de viro. Lu
sam vale anc por delegitaro de Ido in vice de delegation, etc. Un
expressivitá ne posse esser atinget per paroles artificial, sin
historie, sin contenentie, e prof. Reynold pro to tre just remarca, que
al esperantic lingues manca totalmen sentiment. Li natural lingues ne
existe solmen por expresser notiones, penses, to es lor secundari
intention, li primari essente expression de affectes, sentimentes,
volitiones. Li afectal fundament de lingue posse esser velat che plu
intelectual homes, ma it existe, e plu fort it es, plu expressiv es li
lingue.

 

-23- 

 

Duesimmen li assertion, que li lingue deve esser logic, to es sequer li
leges del logica (Couturat e su epigones), monstra clarmen, que on ne ha
aprendet li ver natura del lingue. Lass me ci citar li sequent excellent
paroles de prof. Vossler:

 

»Li ínacordantie del grammatical functiones con li logical categorie es
tant evident, que mem li max íncurabil intelectualistes ne have plu li
audacie negar it. Ma ili defende se per declarar, que quáncam li logical
corectitá es nequande e necú realisat, nequande e necú completmen
atinget, it es un ideale, yes, mem li ideale, a quel li grammatic
tecnica del lingue deve aspirar e in fact aspira. Li evolution del
lingue vade a progressent intelectualisation. 

 

Ma omni tecnica -- to oblivia nor intelectualistes -- omni tecnica have
su ideal, to es li mesur de su corectitá in se self, ne extra, ne supra.
Partú u existe un special tecnica, existe un special idé eo ipso. Li
tecnica del pictor servi li idé del piction, li musico li idé del
musica. Pro to li grammatica, essente li tecnica del lingue, servi
solmen li idé del lingue, ne ti del logica. Ti simplic veritá que li
linguistic idé es un cose por se, alquo índependent e alquo essentialmen
diferent del logical idé, ti simplic veritá es sempre denove ignorat«.

 

Li lingue move se in un altri plan quam li logica. It es sistema del
conventional signes, ne logic, anc ne ínlogic, ma forsan alogic. Noi
posse trovar mult in li lingues quo es in acordantie con li logica, ma
sovente un logica plu subtil quam »li superficial logical analises del
linguistic diletantes, queles ha volet mastrisar li lingue« (Jespersen).
»It ne deve esser concludet, que defectiv corespondentie inter logical e
grammatical categories es necessimen nociv al lingue, considerat quam
medie de expression. In contrari, ínlogical e íngrammatical
constructiones sovente attribue grandissim a facilitá e mem ad precision
del expression« (Sweet).

 

On asserte ancor, que un strict logical grammatica e precipue morfologie
es necessi por li monosemie (unisensitá) del paroles e frases. On posi
quam li ideale li devise: un vorto -- un nociono; un nociono -- un
vorto. Ma to es pur reva, e mem ne un bell reva, quel nequande es
realisabil, tre fortunosimen por noi homes. Un lingue, quel hat realisat
ti principie, va posseder milliones de paroles pro to va esser
ínpossibil. Li veritá es que li max evoluet lingues ne tende ad
monosemie, ma a polisemie (multsensitá), quo fa un grand númere de
paroles superflú. »To, quo on nómina in general un rich lingue, es in
veritá un complicat, circumstantial lingue. Cultural plu developat
lingues besona plu poc paroles por expresser su afectes e notiones e pro
to posse economisar li custas del energie.« (Schrijnen). Essente un
lingue, un LI ne posse ni evitar ni dispensar li semasiologic leges del
lingues. Mem si un artificial lingue es strict monosemic hodie, deman,
quande li lingue es usat practicmen in li munde, li bell sistema va
esser spoliat.

 

It es van interprension constructer lingues, queles es contrari al
natura del homes. On deve sempre calcular con li homes tal, qual ili es,
e pro to interlinguistes deve esser tre versat in li psicologie. Li hom
ne es, e nequande va esser, un pur intellectual ente. Tam ínpossibil
quam it es saltar súper su propri ombre, tant ínpossibil it vell esser
elevar nos self del firm terre a superior sferes de pur intelectualitá,
per li peruc del logica, quam li famosi Münchhausen. Noi es tre
terrestrial entes, anc »in cosmoglotticis«.

 

Mecanic, rationalistic lingues quam Esperanto, Ido es basat sur
psicologicmen fals premisses. Li max bon comprension del natura del
lingue monstra Occidental. (Fine seque).

 

A. Z. Ramstedt.

 

-24-

 

 

Oriente e Occidente.

In nr 1, 1927 de »Esperanto« Dr. Privat ha publicat du interessant
politico-scientic articules: »Oriento kaj Okcidento« e »Pri vortoj
internaciaj«. Quáncam il parla necú pri Occidental, on clarmen visa nos.

 

In li unesim articul il extende con ostentation li manus al oriente,
esperante un plu activ colaboration de ti parte del munde. To es li
response a du factes del ultim témpore. Li unesim es que li Pan-Asian
Congresse in Nagasaki ha rejetat Esperanto quam tro Europan lingue, e
exportat un resolution pri desirabil creation de un Pan-Asian lingue. Li
duesim facte es que Occidental ha precismen sublineat su pur europan
caractere e labora in li direction de un plu strict juntion de Europa.

 

Si Europa va esser uniat ad Pan-Europa con su paneuropan lingue, ti
facte self va imposir nor lingue occidental anc al orientales, negres
etc., sammen quam nor machines, nor cinema, nor radio, nor aeroplanes,
cannones etc. E li experientie doce nos que ne cosmic utopies, ma
concentration ye proxim urgent coses procura fortie e success. Noi do
concentra nos ye li foco del civilisation, li occidente.

 

Li duesim articul es anc directet contra li naturalistes, e habilmen,
quam omni articules del eminent ductor de Esperanto, tracta pri li
dangeres de tal nominat international paroles, sovente havent un absolut
altri sense in Angles e Frances. Il deducte de to li conclusion que un
vivent lingue deve haver su autonom paroles, derivat secun li propri
spiritu del lingue. Con ti idé yo consenti totalmen. Ja ante mult annus
yo ha expresset ti idé in un articul »Heredie e autonomie« 1).

 

Ma it es altricos, si li international paroles es »fremduloj« o derivat
secun propri leges. Yo va citar quelc passages del interessant de Dr.
Pr. (in traduction Occidental): »Nor lingue con prudent instincte ... ha
inglotit les solmen poc a poc ... altri mundlingues ha apertet li bocc
talmen larg, que ili esset suffocat per li invasion. Ha restat solmen un
rich cadavre ... Li max vivent elemente es to, quo on hauste ex su
propri fonte ... Quam viviplen es ... ano, anighi; aro, arighi; ema,
emi; ebla, ebligi; malebligi etc. ... »la china Esperanto« ... Quande un
de ti »forenes« ne recivet per usation su Esperanto-baptisation, tande
es necessi intervention e definition in official lexico ... etc.«.

 

Per altri paroles, in li societé de nov-rich nigger-aristocratie
Esperantan quam li supra citat »China-Esperanto« li ver europan
cultur-nationes Grecia e Roma es admisset in »Esperantujo« solmen si ili
transvesti e colora se ye »nigger«, sammen quam in U. S. S. R. li
scientistes sembla dever mascar-se ye communistes por posser laborar e
viver. Li similitá deveni ancor plu grand, si on torna su attention al
admonitiones del presidente del Esperantic academie al discipline.

 

Quam exaltant exemple de tal negrijant europan Dr. Pr. cita li parol
aviadisto, ma il prefere aerflugisto e rejecte aviatoro, proque un
chinese deve questionar pri li sense de ti europan international parol.
(Noi posse junter ancor centes de tal paroles: kondukisto, direktisto
etc. apu li nov incorporat »fremduloj«: konduktoro, direktoro etc.)

 

Ma un chinese qui ha aprendet Occidental ne senti necessitá questionar
quo significa aviator, proque it deriva regularmen de avi-o (in
Esperanto birdo) e noi have avi-ar, avi-at-ion, avi-at-ic, avi-at-or. Lu
sam es pri direct-or, direct-or-ia, direct-or-atu, 

 

-25- 

 

 

direct-ion, direct-iv etc., omni autonom regulari derivationes, ma qui
have li avantagie ja esser conosset por europanes e clar e facilmen
dechifrabil per chineses e altri non-occidentales.

 

Ceterimen yo dubita, ca noi ne trova omni pur international paroles de
Occidental anc in li Esperanto-lexicos de Christaller, Bennemann etc.,
con micri »niggerisationes«! Ma ili omni es »fremduloj« in
»Esperantujo«, forenes sin contacter con li indigen nov-riches de
Esperanto, omni ti nepri (dever), ree (denov), laui (esser conform),
malanigi (excluder), iomete (un poc), endas (deve esser fat), eke
(subit), virino (femina), estro (chef) etc. Ma just li »forenes« es
posit in li »montrofenestro« de Esperanto, quam noi ha posset vider in
li raporte al Liga de Nationes, por monstrar que li diferentie de
Esperanto e li nov projectes es solmen minimal. »Bluff for outsiders«.

 

E. de Wahl

 

 

Russ scientie e Lingue International.

Li academianos russ interesse se pri li Lingue International. Quáncam
ili sembla ne conosser altricos quam Esperanto, támen lor judicie
»laudativ« secun »Heroldo« nr 6 in su essentie es caut e ne tro
promessiv por Espo. Talmen li academiano A. E. Fersman inter altricos
scri:

 

»Garantíe por successe de Esperanto va esser li conservation del
condition usar li radicas del paroles ex li lingues de omni nationes ...
Por li scientie it es extraordinarimen grav que li max usat término e
expressiones mey esser unisensal por omni popules, omni landes e omni
nationes. It es promesset a Esperanto triumfar sub condition que it
infortia li interligationes con scienties studiant li historie del
lingues. Esperanto va intrar in li córpore e sangue ... si it va atenter
omni factes de to, que li lingue de chascun popul es un historicmen
ocasionat fenomene«:

 

Ti enunciationes del conosset academico adapta se mult plu a Occidental
quam a Esperanto, ma on ya save del libre de sr Drezen, que in Russia li
scientistes deve esser caut con enunciationes contra Espo, quel es
protectet del Soviet-regime.

 

Nu in omni casu, in un land quam Russia anc li conossentie de Espo va
far plu facil li comprension e transition ad Occidental.

 

E. W.

 

 

Interlingua Sistematic

 

J. Rosselló-Ordines. Lingua intelligibil, sine studio, ad primo visu.
Grammatica cum textu in interlingua et in Franc.

 

Ti ovre de nor conosset samideano representa un adaptation del metode de
Occidental ad Interlingua, penant eliminar del L. s. F. li inregularità
de su participies heredat del latin. In general il repeti li idées ja
expresset in Kgl. Nr 3---4 (21---22) 1924 con quelc variationes. Basant
sur scientic explorationes ti prova merite un detalliat critica, quel va
posser esser fat solmen pos suficent usation de ti lingue in practica u
va monstrar se li avantages e mancas, pri queles in li curt compendie de
12 págines on nu ne posse ancor totalmen judicar.

 

Li cose principal in L. I., quam ja ha monstrat Occ., es li regulari
relation inter li infinitive e li participie del perfecte, quel in latin
genita ínnumerabil exceptiones. Sr. R.-O. trova nu que li metode de Occ.
ne suficentmen conserva li form del infinitive latin quel es sovent
transformat 

 

-26-

 

 

in li perfecte form secun li modelle del lingue Angles p. ex. electer,
traducter, constructer, e sercha novi vias. Ti labores do es de alt
scientic valor. Li question es, esque li solution trovat de Sr. R.-O. es
plu bon e practic quam ti del Occ., nam it es clar que lu essential es
li atinget resultate junt con li facilitá del metode.

 

Prof. R.-O. nu vole conservar quam possibil anc li tema del infinitive,
e il discerne du coses: Th (thema general = infinitive minus r) e G
(generator = participie passat = Th + to).

 

Nota. Si Th fini per x, s, d (changeat in s) on adjunte solmen o.

 

Li finale e del Th deveni curt i in G.

 

amar---amato, gemer---gémito, ma dicer---dicto, vider---viso,
annexer---annexo, audir---audito.

 

Do in li verbes dicer, vider, annexer li Th ne es dice, vide, annexe ma
dic, vid, annex, e in gemer it ne es gem ma geme. Regretabilmen li
estimat autor ne di nos qualmen un person ne-latinist va saver ca li e
apartene al Th o ne.

 

Proque nu mult latin verbes ne submisse se a ti regules, li autor deve
un poc changear les, specialmen li infinitive. Talmen noi recive li nov
formes: construcer, elecer, andjuncer, afflicer, esque anc fluxer?

 

Regretabilmen li autor ne ha corectet, ni mem alludet li mancas de su
sistema queles noi ha criticat in li sam Nr. 21---22 de Kglt. Il
simplicmen tace li desfacilitás, p. ex. qualmen es soluet li question
con li verbes L.: tangere---tactum, creder esque creso? rumpere---ruptum
(ruper?) posse, venire---ventum, nascere---natum, noscere---notum,
currere---cursum, fingere---fictum, fluere---fluxum (fluxer?),
frangere---fractum (fracer?) fundere---fusum, mergere---mersum,
movere---motum, mulgere---emulsion, pellere---pulsum, premere---pressum,
quaerere---quaesitum, adhaerere---adhaes-ion, scindere---scissum,
sidere---sess-ion, solvere---solutum, stringere---strictum,
terere---tritum, torquere---tortum, vivere---victum, vincere---victum
etc. etc.

 

Ci adjunte se ancor li desfacilitá totalmen tacet pri li assimilation
del consonantes por ex. trah-er---trah-to---tracto,
distinguere---distincto, jungere---juncto etc.

 

Li desfacilitá pri constant mutation del consonante in dicer---dicto anc
es suficent grand in conjugation.

 

Do yo trova que ti parte del labor del estimat prof. R.-O. ne es vermen
soluet.

 

Ma li labore contene mult felici innovationes, partmen ja proposit in
Occidental o discusset in Celia, partmen nov trovat. In cert maniere il
reveni al solution de Dr. Zamenhof con li tegment-lítteres in un plu
modern visage, per un apostrofe, do g' = dj, ch' = tch, l' = quam in
Occ.

 

Li nominatives me e te sembla esser repugnant, un casu objectiv es
solmen in li triesim person. Ma in li unesim it vell esser anc necessi
quam monstra li modern europan lingues.

 

Li altri pronómines latin regretabilmen ne conforma se al regul del
accentu alíqui, aliquíd, altér, ultér, illúd, idém, nunquám etc. e in
general tre mult latin paroles ne va submisser se a ti regul: juvénes,
homíne, sempér, quamódo, extér, pretér, supér, puéro.

 

Secun Peano in Interlingua es admisset omni parol Anglo-latin, ma in
facto Interlingua, anc ti de prof. R.-O. contene mult latin obsolet
formes ja ne existent in li modern lingues quam p. ex. acervo (amasse),
sole (D pflegt) quel coincide con sole (D Sonne) e solo (D allein), hom
= F on, obsequio (F hommage), fier (D werden), suffixe -ense
(Siam-ense), post-charta, etc.

 

-27- 

 

Curios e nelatin sembla nos paroles quam: mutto (parol, F mot) midio =
1/2.

 

Interessant e elegant es li clar disposition del materiale, nov in li
maniere ti del prepositiones e afixes, qui es gruppat ne in li alfabetic
órdine del particules ma secun sense. Li pluralité concorde con ti del
Occidental (li form self del sufixes sovente es plu arcaic latin) ma
existe quelc nov vispunctus queles merite special mention e discussion.

 

-etu (L -etum) es absolut obsolet e existe solmen in quelc poc paroles,
in omni casu it ne es international.

 

In li sense de collective nu es quasi international li suffix -age,
boscage, plumage etc., ma ti suffixe ne es usat che Sr. R.-O.

 

Sr. R.-O. abuse li idé que just Latin es international. Li rota del
historie ne torna ad retro e hodie altricos es international quam in
témpores de antiqui latin, p. ex. li radica manca es international til
R. durant que carenti es obsolet parol solmen scientic. Li L. I. ne es
solmen un lingue por scientistes, e deve esser un vivent lingue e ne
basat sur martallia.

 

Li contrarietá, expresset per du affixes: des- e anti- sembla esser ne
rect preciset.

 

Es dit, que anti es usat in vocabules ne verbisabil, ples comparar F
antidater, antidoté.

 

Inversmen des sovente es usat che paroles ne verbisiabil p. ex. F
désastre, désavantage, désharmonie.

 

Sembla me que li idé de ti du affixes es fundamental divers in li sense
del movement, max bon comprensibil per ideografic representation:

 

anti = →←: anticrist, antisocial, antisemit.

 

des = ←→: desarmar, desharmonie, deshonor.

 

-urio sembla ne motivat.

 

Tre bon es li remarcat qualitá que li suffix -ia local, pos i del radica
contracte se ad i accentuat: librario-libraria.

 

Íncomprensibil es li diferentie inter arium e -aria, aquarium e aquaria.

 

Absolut ínmodern es conservar li a final in -ista. a have li idé
international de feminin e ci a final in ti sufixe ha perdit se in li
principal lingues ADFR!

 

 

 

Li sense de ti suffix: fautore es ne per extension, ma primitiv, e li
altri sense tecnic, artistic es per extension.

 

-ario ne sempre significa officie, occupation, function, ples comparar:
millionario, destinatario.

 

Li suffixe -ilia sembla esser ne motivat; li exemples citat ne es
convictiv.

 

Interessant es anc li sense de -eo (igneo, aureo) = simil in aspectu, in
composition e li juxtaposition apu -ear, quel sufixe es prendet just in
li sense de Occidental.

 

In summa un interessant e scientic ovre, quem omni interlinguist
interessat scienticmen deve conosser. Personalmen sembla me que li
fundamental manca es li tro sclavic dependentie del Latin ye detrimente
del internationalitá.

 

E. de Wahl.

 

 

Recensiones

 

Mondolinguo -- Weltsprache, li organ del german idistes, ha changeat su
redaction. In vice de Dr. S. Auerbach nu ducte li conosset
socialdemocrat sr H. Peus. E ja in li unesim numeró li scientific
ínpartialitá quel ha distinget til nu ti idistic revúe, ha brusqui fat
plazze a meeting-assertiones por persones ne conossent li ver statu del
coses. Scienticmen 

 

-28- 

 

 

taxat li articul inaugurativ del nov redactor sta sur tre bass nivelle.
Ma ultra to que li autor sembla haver tre poc, o plu bon dit, null
conossenties pri linguistic coses, il anc visibilmen ne save necos pri
Occidental, pri quel il asserte coses ne existent. To es tam plu
astonant que sr Peus ha assistet in Praha al discurs de sr Pigal pri
Occidental e prendet parte in li discussion. Do ci yo deve constatar
fals assertiones malgré li conossentie del veritá. Ti facte yo deve ci
marcar e stigmatisar.

 

Do ne possente refutar in maniere vermen scientific li bon fundat
metodes de Occidental il repeti denove omni old fals assertiones del
annu 1922!

 

Quelc exemples ex su critica: Il critica li different finales del
infinitive ar, ir, er, e del participie at, it, et, e nomina to
exceptiones. Do il sembla ne comprender que li finale es r (resp. t) e
li vocales apartene al tema verbal. Quo vell dir sr Peus si yo vell dir
que Ido have divers formes de infinitive in -jar (voyajar), -var
(lavar), -kar (drinkar), -lar (rular), -sar (pasar) etc etc. Il scri
anc: \"On trovas la vorto rapiditá (kun acento) pro ke la indikativo dil
prezento anke finas per a.\" It es vermen interessant, quam precis sr
Peus asserte conosser mi motives! Yo vell consiliar a sr Peus monstrar
ti passu a quelcunc scientist-linguist. Yo es cert que il va rider pri
tal naiv conception. Li diferenties logical inter sufixes quam -ie,
-ntie, -(t)ion, -ur, pri queles yo ha mult vez scrit e explicat, il
sembla absolutmen ne conosser o ignorar volente, proque il ne refuta mi
scientic explicationes fat ja plurvez ante mult annus, mem in »Progreso«
de Prof. Couturat. Il scri p. ex.: \"Vice »institucuro« apud
»institucar« en Occidental »institutione« evidente nur pro naturaleso.\"
Vermen »si tacuisses ...!« Li parol institution es regularmen derivat de
institu-er, institu-t, institu-t-ion, etc.

 

Il scri pri c: \"Ta semblanta naturaleso esas tote superflua e nur
nocoza naturales. Ma per ti nocoza naturaleso Occidental deriva
regularmen, quo Ido ne posse: catolic-catolicism, (in Ido katolikismo),
classic-classicism, silice-silicio-silicat, dec-decade-decimal-decimetre
etc., caduc-caducitá, vice-vicario-vicariatu,
simplic-simplicitá-simplicissim.\"

 

Pri ti ultim parol sr Peus ne posse comprender per quo ti parol es plu
bon quam \*simpla\*. Nu 1) simplic (= sin plic = ohne Falte) es parallel
a du-plic, tri-plic etc. e 2) derivar regularmen simplicitá,
simplicissim, duplicitá etc., international conosset paroles!, li
Ido-paroles simpleso, duopleso etc. existe necú. E pri ti metode de
Occidental, quel regularimen e con logical coherentie deriva
international conosset sciential paroles per bon electet radicas e
justmen interpretat sense de sufixes il audacia dir que Occidental
\"destruktas la ciencala fundamento\". O no, sr Peus, it destructe
solmen li pseudo-fundament de sres Beaufront-Couturat. Li fundament de
Occidental es li leges del lingues e del psicologie de popules.

 

E. de Wahl.

 

 

Li Union del esperantistic laboreros, Leipzig-Thonberg, Wasastr. 16, ha
editet un german brochura in 32 págines, con titul Die Wahrheit über Ido
(Li veritá pri Ido). It contene un curt exposition pri li historie del
Delegitaro por adopto di Linguo Internaciona Helpanta, pri li lingual
reformes de Ido es un explication detalliat pro quo li esperantistes
refusa li actiones del Idistes. Quelc argumentes es electet habil ma ne
sempre objectiv.

 

Li anonim autor asserte, que Esperanto in omni punctus responde al
postulationes queles li experientie fa a un lingue international i.e. 

 

-29- 

 

1\) un simplic e facil grammatica, 2) un vocabularium composit per
radicas prendet ex lingues vivent, 3) li max grand possibilitá a
evolution. -- Ad 1) on deve remarcar, que p.e. li acusative obligativ
indicat per --n in Esperanto totmen ne es li max facil. Li duesim
postulation in su modestie es obsolet; hodie on demanda plu mult, i.e.
max grand internationalitá e naturalitá del paroles, ma anc del afixes e
derivates in acorde con plen regularitá del derivation. Ad 3) on deve
constatar que pro li artificial barrages del obligativ finales --o, --a,
--as etc. por omni parol-categories grammatical, Esperanto sam quam Ido
nequande va posser evoluer, polir e perfecter se in maniere quam it es
possibil in Occidental, quel posse incorporar omni cultur-paroles anc
non-europan, sin dever mutilar les.

 

In li brochura es nominat Occidental un »reform« de Ido. It es ver que
mult Occidentalistes es anteyan adherentes de Ido, in li moventie de
quel ili ha penat laborar por li scientic solution del problema. Ma li
lingue Occidental self es un altri sistema, hante nascet ex li
experienties del scientic investigationes pri li leges psicologic del
lingues natural. Ido in contrari basa sur li aprioristic principies
logical de Dr. Zamenhof; ma it aplica les con plu grand rigore. Támen li
selection del paroles in Ido plu quam in Esp-o responde al postulationes
pri un L. I., secun quant ili ne es deformat per li schema heredat de
Esperanto.

 

Un scientic critica va dever ne ignorar li nov direction in li recent
evolution del L. I. manifestat per li apart sistema Occidental.

 

E. Pigal.

 

Mobilisation.

 

Esperanto nr 318 anuncia: »Universala Esperanto-Asocio, pere de la
Centra Oficejo, entreprenis kompletan bibliografion kaj katalogon de
chiuj »mondlingvaj projektoj«. Unuaj monatoj jam alportis pli ol 400
nomojn. (Ordinare oni scias nur pri 150 ghis 200 lingvojprojektoj).
Fakuloj, kiuj konas mondlingvajn verkojn, aliajn ol tiuj de la nomaro en
Oficiala Jarlibro 1925, bonvolu komuniki precizan titolon, autornomon,
formaton, paghonnombron. Kiu scias pri nepublikitaj reformprojektoj au
novaj lingvoj elpensitaj, bonvolu informi. Helponto ricevos presitan
katalogon de mondlingvoj. Adresu: Bibliografia Servo de UEA, 12 Bd. du
Théâtre, Genève Suisse«.

 

Noi mersia UEA pro ti penosi labor, quel posse servir quam valorosi
guide a futuri comité autoritativ por studiar li evolution e stipular li
definitiv form del L.I.

 

Ma secun li demandat indicationes ti libre sembla esser plu destinat a
agitation por Esperanto quam a scopes de explorationes scientic. E sr.
N. Yushmanov just publicat un complet Kronologial indexo del sistemi
mondolingual in Ido-organ Mondo XV 43 e 295.

 

Li adherentes de Esperanto mey aprender que just li dogmatic
conservation del ínnatural fundament de Dr. Zamenhof con su evident
erras linguistic es li cause de persistent refusion de lor lingue per
omni competentes e li cause de constant nascentie de nov projectes,
malgré li grand difusion de Esperanto in li popul. Ma li situation es un
totalmen altri pos li aparition de Occidental, i.e. li unesim sistema
respondent al postulationes del linguistica, quo es attestat de
expertes. Un eventual confusion de Occidental con li efemeri
lingue-projectes in ti grand mascarade de un legion de artificial
lingues ne va posser mistificar li interessat publica pri ti nudi facte
ni far halta al marcha de Occidental.

 

E. P.

 

-30-

 

 

Ex li presse

 

Li hungarian jurnal Hir, Szombathely, 2 Feb. contene un long articul de
Dr. Celli Tamás pri L. I., Occidental e un recension de Cosmoglotta nr
1.

 

Kosmotechnische Nachrichten, Wien, nr 1 raportante pri li Occ-discurse
arangeat de KTG in Hôtel de France, declara Occidental quam tre eufonic
lingue.

 

Secun Informoj de Esperanto-Asocio de Estonio nr 57---68 (sub kelkaj
diroj de estonaj lingvistoj pri internacia lingvo) Prof. Dr. A. Saareste
expresset durant su lecion lu sequent: »Lingue ne deve esser absolut
logic, quáncam it deve esser precis. Matematicmen logic lingues, quam es
li artificial Esperanto e Ido, ne es succosi e facilmen usabil. Ili es
apt solmen por simplic trafic, p. ex. comercie.«

 

Judicies

 

Sra. Magda HOPPSTOCK-HUTH, presidente del german section del
»International Liga de féminas por pace e libertá«, propaga Occidental,
declarante it quam li unesim apt sistema de Lingue International.

 

Secun »The International Language«, revúe del angles esperantistes, li
comité executiv del Liga de Nationes denove ha repulset li proposition
subtener li instruction de Esperanto in li scoles. A ti ci occasion, li
Hungarian delegate, sr. de PAIKERT caracterisa Esperanto quam monstru
lingual.

 

Li anti-occidental ortografie in »Esperanto« 2)

 

Líttere »c«.

 

 

 

 

Si un ínprejudicat occidentale trova, in esperantic textus, paroles quam
deca, franco, caro, colo, il va instinctiv pronunciar les fals e --
miscomprender. Nam in li vocabularium il vide, que p. ex. deca have null
conexion con: decade (AFISD), decameter (AFISD), decalitre (AFISD),
decagramm (AFISD) e que li »just« signification es: deca Esp. = decent
(LISFAS)!

 

Per franco anc un german va comprender: AF francón (LIS franco, D
Franke) o il va imaginar li statu de alqual libertá: F franc (AD frank,
IS franco) o anc un monete: F un franc. Ma in ver: franco Esp. = un
francés (SIFDA)! E francon es in Esp.: franko!

 

Excurs: Li land Francia IS (FA France) = Esp. Francujo (pron. ne:
Frankujo)! Ma Franconia (AISF) = Esp. Frankujo! ...

 

Egal anc caro ne es: car (LISP), ma: caro Esp. = DIS zar, AF czar!

 

Che colo un romano vell imaginar un parte de córpor animalic: L collum,
IP collo, S cuello, F cou, de quel anc li angles e german conosse un
derivate: L collare, SA collar, FD collier, I collana. Anc li
international F colportage, colporteur deriva de it. Un german in
special vell conjecter anc un pacc: ID collo (pl. colli), F colis. Ma,
nequel de ti significationes es »just«, nam: colo Esp. = inch A, D zoll!
...

 

Che peco un romano va plu pensar divers altri coses quam li »just«. Il
va conjecter animales domestic: LIS pécora o imaginar un conexe con:
peccar (LIS). Ma in ver: peco Esp. = pezze (I, FA D piece)!

 

-31- 

 

Un parol quam danco possibilmen un german o angles va miscomprender in F
merci, D dank, A thank. Ma danco Esp. = F danse, A dance, IS danza, D
tanz!

 

Ma in li form laca omni occidentale va creder reconosser li liquide: A
lac, S laca, I lacca, D lack. Tàmen laca Esp. = fatigat (FSAL)! ...

 

Lexico German-Occidental.

 

Un afere urgent es li continui íninterruptet edition del
german-Occidental lexico de J. Gär. Li medies actual dura til li 7-im
folie. Secun calculation li total edition va contener circa 20 folies.
Por un tal libre li precie de vendition va dever esser ne minu quam 5
frs sviss. Printa, paper etc por un folie es 70 frs sviss. Noi nu
proposi a nor adherentes, gruppes e céteri interessates aquisiter
actiones por printa de un folie, it es payar 70 frs sviss. Nor payament
de ti actiones va esser fat in exemplares del lexico, e precis por
chascun action on va reciver 30 exemplares, to es por un precie quel es
minu quam 50 %. It es clar que por nor samideanes li bentosti aparition
del total lexico es un del max urgent e grav coses, quel ili deve
subtener per omni forties, sive ili comprende german o no, proque on
sempre va posser usar it con auxilie de altri national-german lexicos.

 

 

Ultra to por germanes ti lexico representa un novitá til nu ancor ne
existent. Advere til nu on possede in lingue german xenolexicos
(Fremdwörterbücher) solmen in un direction, i.e. on have lexicos queles
vell dar li international extran paroles. Ma on ne possede lexicos,
queles vell dar li international extran parol correspondent a un apart
german parol. E to es tre necessi che viages, proque presc omni europan
lingues contene divers international paroles quam extranes, queles on va
comprender anc si it ne es justmen sempre usat.

 

Do chascun qui posse, mey aquisiter un action o almen un demí-action che
sr E. de Wahl, Eha 10, Reval, Estonia. Li folies es reviset del autor de
Occidental e del max bon conossores del lingue.

 

Abonnamentes, contributiones e subventiones por COSMOGLOTTA.

A. Z. R. por Occ-gruppe Helsingfors: 20 sv. fr; Dr. S. E. K.-Stockholm:
3 ö. S; J. C.-Kobenhavn: 2 D. K; H. M.-Karbitz: 2 ö. S; Prof. Dr. A.
St.-Prag: 20 Kč Prof. G. M.-S. Giov. V. Arno: 20 L; Dr. W. S.-Wien XIII:
5 ö. S; A. S.-Liesing: 5 ö. S; J. T. M.-Tonnay-Charante: 5,4 ö. S; L.
E.-Wien VIII: 5 ö. S; Prof. J. M.-Bruxelles: 5,43 ö. S; M. W.-Mattsee: 5
ö. S; H. H.-Wien IX: 5 ö. S; Dr. H. B.-Katowice: 7 zl; J. D.-Čakovice:
25 Kč; L. F.-Bilbaro: 0,4 doll; W. C. W.-London NW 3: 5 ö. S; A.
A.-Oslo: 4 sv. fr; I. Sp.-Wien III: 5 ö. S; A. H.-Eskilstuna: 10 ö. S;
Ing. E. K.-Wien XVII: 5 ö. S; A. P.-Wien III: 5 ö. S.

 

Avise al non-abonnates.

 

Noi ha inviat Vos nr 1 e nr 2 de Cgl con SaC sin esser favorat til hodie
per Vor abonnament.

 

Támen por nor sublim scope it es absolut necessi covrir li crescent
expenses por printa e administration. Pro to noi invita Vos misser Vor
abonnament ínmediatmen pos reciventie del present numeró. Li
contribution minimal per annu es 5 austrian Schilling (por Organ e
Suplement junt).

 

Si noi possibilmen ha errat pri Vor interesse por li serios aspirationes
de Cosmoglotta a un scientic solution del problema del Lingue
International, noi peti Vos retromisser ti ci numeró, declarante it quam
»refuset«.

 

COSMOGLOTTA.

 

-32-

 

 

KOSMOGLOTT

(precursor del jurnal COSMOGLOTTA) contene li max important articules
pri L. I. e pro e contra Occidental.

 

Absolut necessi por omni scientic interesset mundolinguist.

 

Precie del annu-collectes:

 

1922 e 1923 complet à 7 frs. sv.

Con mancant nr 1 à 4 frs. sv.

Defectiv collectiones à 2 frs. sv.

1924, 1925, 1926 complet à 2 frs. sv.

Recivibil che li autor: E. de Wahl, Eha 10, Reval, Estonia.

 

Occidental-Litteratura

 

Curt grammatica-claves in lingues Angles, Frances, German, Russ, Tchec a
0,30 ö. S (0,25 frs. sv.)

 

E. de Wahl: Radicarium directiv de Occidental in 8 lingues ADFIPRSSv 5
ö. S (4 frs. sv.)

 

Jean Chanaud: Index français-Occidental au Radicarium. 1 ö. S (0,75 frs.
sv.)

 

J. A. Kajš: Praktický jazyk světových styků Occidental. 0,60 ö. S (Cena
3 Kc., vaz. 6 Kc.)

 

A. Z. Ramstedt: Nyckel til Occidental. 1 ö. S (0,75 frs sv.)

 

J. Gär: Wörterbuch Deutsch-Occidental ha apparit 5 liverationes a 0,30
ö. S (0,25 frs. sv.)

 

J. Linzbach: Transcendent Algebra, 1,30 ö. S (1 fr. sv.)

 

Rabindranath Thákur (Tagore): Nationalism in Occident. Autorisat
traduction de A. Toman. Precie 1,30 ö. S (1 fr. sv.)

 

Dr. R. N. Coudenhove-Kalergi: Li Paneuropan Manifest. Autorisat
traduction de E. Moess. 1,30 ö. S (1 fr. sv.)

 

J. Robert e E. Pigal: Der Weg zur Europäischen Verständigungssprache (Li
via al lingue del europan intercomprension) OCCIDENTAL, in D Esperanto e
Occ. 1,60 ö. S (1,25 frs. sv)

 

Recivibil che:

 

Cosmoglotta Mauer b. Wien, Austria.

 

Comité Explorativ de L. I. Eha 10, Reval, Estonia.

 

Editoria Occidental Česká 32, Brno, Tchecoslovacia.

 

Por postal expenses ples junter 10 %. Informationes 2 respons-cupones.

 

Eigentümer, Herausgeber u. Verleger: Gesellschaft Cosmoglotta, Mauer b.
Wien, Postfach e6. Verantwortlicher Schriftleiter: Ing. E. Pigal,
Liesing b. Wien -- Druck: G. Kanz, Liesing.

 

\[Hectografiat lettre, addit a ti nró de Cmg:\]

 

COSMOGLOTTA

Association International

de Lingue Auxiliari Occidental

Mauer b. Wien, Austria

 

URTEILE VON LINGUISTEN UEBER OCCIDENTAL

 

Universitätsprof. Dr. Albert Saareeste (Dorpat-Estland) schreibt
(11.1.27) an Edgar von Wahl, dem Verfasser der Hilfssprache
\"Occidental\" u. a.:

 

\"Ich erhielt Ihr freundliches Schreiben, wie auch die
Occidentalschriften und ich muss bezeugen, dass in der Unmenge der
heutigen, künstlich geschaffenen internationalen Sprachen Occidental die
leichtes verständliche ist, besonders für jene, die eine romanische
Sprache kennen. Die Lektüre der in dieser Sprache verfassten Texte hat
mir nicht die geringste Schwierigkeit verursacht. Ich beglückwünsche
Sie, geehrter Herr, herzlich zu dieser unser Vaterland ehrenden,
fruchtbaren Arbeit, und ich glaube an den Fortschritt und Sieg dieser
Sprache. \...\"

 

Prof. A. L. Guerard, Stanford University, Kalifornien, der Autor der
Werkes \"A short history of the international language movement\"
(Edition: T. Fisher, Unwin Ltd, London, Adelphi Terrace, Price one
guinee) schreibt an Edgar von Wahl, dem Verfasser der
Verständigungssprache Occidental wie folgt (Kgl 9):

 

\"Ihre Sprache bedeutet einen entscheidenden Fortschritt. Es scheint
mir, dass Occidental einen Schritt in der richtigen Richtung darstellt.
Sie werden bemerken, dass ich zu Ergebnissen gelangt bin, die Ihren
auffallend ähnlich sind. Jedenfalls sind die Unterschiede, die zwischen
uns bestehen, von untergeordneter Bedeutung im Vergleiche mit jenen
Punkten, in welchen wir übereinstimmen. Ich bin überzeugt, dass es ein
Leichtes wäre, unsere gegenseitigen Abweichungen zu beheben, wenn uns
ein kompetentes, autoritatives Komitee dazu aufforderte.\"

 

Annotationes.

1: Corespondense International 1908, nr 9.

 

2: Ex un brochura (in preparation: Li anti-europan caractere de
»Esperanto« de Ernst Graber (Dresden).

 

 

 
:::
